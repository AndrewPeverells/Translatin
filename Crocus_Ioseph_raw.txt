Quod esse foelix omnibus uelit Deus,
Pariterque faustum, quotquot estis candidi,
Nigros enim nihil moramur, ni prius
Sese abluant, nouae uoluptatis nouos,
Grege a nouo, sum nuncius uobis datus.			
Apporto nanque, non Plauti aut Terentij,
Quas esse fictas nostis omnes fabulas,
Vanas, prophanas, ludicras ac lubricas:
Verum ueram, sacramque porto, et seriam,
Castam, pudicam, sic ut ipsas Virgines				
Dictasse Musas, ac Mineruam deieres:
Nouamque, iam scriptam recens comoediam,
Cui iure, cui ex re, Ioseph nomen inditum.
Nil addo qualis caetera siet: caeterum
Vostrum illud esto iudicium. At si illae tamen,			
Merito omnibus omnium eruditorum notis,
Censentur esse uitae speculum, atque eas
Spectare cuncti gestiunt, dum copia est:
Nihil minus, idem huic deferri historiae
Aequom est: ne quid maius dicam, sed uerius.			
Hanc exhibere heic iam cupit, si operam datis,
Vostri fauore, uostrae item in spem gratiae,
Encaeniorum ferias, quibus potest
Modis, honestatura sacras, auspice
Christo, simulque Gratijs fauentibus,				
Autore Crwco, publicae pubes scholae.
Caeterum hoc agamus, huc qua uentum est gratia,
Vt argumentum disseram comoediae.
Ioseph fideli pectore reuerens Dei,
Clari parentis filius clarissumus,				
Pudore plus quam uirgineo, cana fide,
Totaque uirtutum catena praeditus,
Domi malignis fratrum odijs exercitus,
Et demum ab ijsdem uenditus, in Aegyptias
Delatus oras, seruitutem seruijt				
Satellitum praefecto regiorum hero.
Heic dum gubernat creditam sibi domum,
Aetate florens lubrica, et forma pari,
Lubidinosis captae amore amplexibus
Herae petitus, nescijt corrumpier:				
Fugiens, relicto quo prehensus pallio est.
Quod recipienti se domum illa coniugi
Praetendit, immerentem Ioseph criminans.
Eumque falsis percitus querimonijs
Herus, profundo mancipat mox carceri.			
Annis ubi duobus, aut eo amplius,
Clausus, profecta regi dum diuinitus
Interpretatur prodigiosa insomnia,
Et missionem, et rem parit sibi simul,
Dei fauore, et auspicatas nuptias.				
Sic uincere animum sueti, quam quos animus, hi
Maiore semper post triumphant gloria.
Adeste sacri: res sacra est ut maxume.
Prophani adeste: res prophana est, sed sacre
Tractata: quae reddat sacros, lubentibus,			
Vt par est, auribus recepta, ac mentibus.
Omneis proin opere maxumo oratos uolo,
Linguis fauete, et rem totam pernoscite.
Quod comicam si forte quis licentiam
Pedum putarit incessendam, huncce moneo,			
Faciat ne intelligendo ut nihil intellegat.
Extant bonorum exempla, qui cunctis placent,
Plauti ac Terentij: quibus, alijs idem
Licere facere, quod illi fecerunt, puto.
Quorum aemulari praestat neglegentiam, ac			
Morsulorum obscuram diligentiam.
Quos ut quiescant potius, et faueant, rogo,
Nouo, pioque puerilem pietatulam
Iuuandi publice studio, et mores bonos:
Quam ut tam religioso oblatrent negotio,			
Superstitione liuida. et ueteri in noua
Re uerbo ut utar, dent crescendi copiam,
Nouarum qui spectandi faciant copiam.

Vt dura res est Dij, seruom pro libero
Esse, alieni simul iuris et iniuriae?				
Iniquos adeo dominos hoc seclum tulit
Noctes diesque, plus satis usque est, et super,
Quo facto aut dicto est opus, quietus ne sies.
Aequom an iniquom imperent, nihil iam pensi habent
Quodcunque collubitum eis, licere postulant.			
At olim heris, tum quom meliora tempora
Fuere, humanitatis certamen fuit:
Non, ut nunc seruos eodem, quo mulos, habent
Loco. Verum illud duplicat molestiam,
Morosioris forte seruom esse domini				
Si contigit, Deo irato, quales fere
Plerique. Caeterum multo ille miserrimus,
Heram morosam ferre quisquis perpetim
Cogitur, itidem ut nos hancce, iurgijs sine
Modo modestiaque quae scatet muliebribus,			
Nulla adeo ex caussa: rixarum ipsa autor sibi.
Quocirca me foras eduxi ex aedibus
Parumper, hic ut nauseam leuem, modo
Intus conceptam, quae quidem quam commodis
Pridem esse moribus solet: nulli grauis?			
Herus sed postquam liberius coepit suis
Iampridem inseruire officijs, domo frequens
Abesse, Hebraei fretus oeconomi fide,
Aut bile oportet, aut amore percitam.
Sed comprimenda uox est, atque oratio.			
Crepuit fores: mirum ni ipsa exit: ut nihil
Quieti loci relictum? Eccam: ipsa adest tibi.
Vtinam mihi heic esset quo me praecipitem darem.
Iam iurgio enecabit credo, imo scio.
Proin ocyus hinc me ut intro conijciam optumum est.		
Nam si responsem, irritem magis.	
		
				Hem, quid rei
Tibi heic cessator? iamne missus obsecro
Manu? quid hic monstri alis? Eho, dixin' hoc fore?
Hoccine agis, an non? Ego uero isthuc mea domina. Vt
Te luppiter Diique omnes perduint scelus,			
Quo nullus est scelestior qui uiuat hodie.
Nequeon' ego te interdictis audientem meis
Facere? abi intro, et quod facto opus est, face: ni uelis
Cerebro heic tuo uias dispergier. Lubens.

Pro dii immortales, quod genus hoc hominum? quae haec coniuratio est?	
Vno omnibus animo unum aeque studium est, esse aduorsos herae?
Iam'ne abijt ille? dicere heic quiduis licet? nimis male
Ego hunc metuo, ne' mihi ex insidijs uerba imprudenti duit,
Circumspectator, cum oculis emissitijs: ita usque me
Obseruat malus. ah Ioseph, Ioseph, quid ego nunc te laudem?		
Vt dissimilis es seruorum aliorum? sane nunquam quidquam
Ita magnifice dici potest, uirtus quin id superet tua,
Quae mentem animumque excantat mihi, prorsus ut oblita sim mei:
Non ista uolgaris, quae spe metuque officium facit suum,
Verum germana, uero quae studio facit.
Sed mihi nimium proba, aduorsus animi sententiam mei,
Vel proxume quam grauiter appellanti respondit, Deum
Scelerum esse uindicem, nullum quem praetereat flagitium?
Atqui maiores hi sunt ignes, uerbis quam qui extingui
Queant. respondet par uirtuti forma, plus quam humana		
Conueniunt mores diuini, morumque amabilis gratia,
Tum index ingenij, animique speculum, oratio, quam cordata?
Quid uerbis opus est? nihil pote supra. credo equidem uirtutem
Vna et naturam, in hoc certasse ornando: quidque possent,
Vires periclitari suas uoluisse. ut non pudori				
Mihi esse iure debeat, uni huic culpae succubuisse.
Nequeo durare, tantum mihi in pectore amor facit incendium:
Qui amarore et moerore me implet nimio. perij: at ipsa
Sperabam infelix, et gratiam inituram ab eo, mihique
Fauore tam obuio sic deuincturam, nihil ut quidquam			
Recusaturus esset: quis etenim seruos homo tantam
Benignitatem herilem non cupide amplectatur, atque
Etiam bene secum esse actum dicat? imo non magnae ducat
Felicitatis loco, heram habere supplicem sibi suam?
Quid igitur faciam? quid restat miserae mihi? eheu, nequeo		
Quin lacrumem. quanto minus spei est, tanto magis amo.
Nulla est me miserior: domi quae quod amem assidue uideam,
Neque potiri liceat: nec qua uia sententia eius
Flecti possit scio: saepe iam eius tentaui animum, saepe
Praehensum solum adorta: monui, cum bona potius mihi		
Vt obsequeretur gratia, quam cum mala: frustra omnia,
Repulsa, spreta: rursum illi supplex fiam, qui precibus
Magis indurescit? meque aliarum ex moribus extimari
Patiar, iniuria quibus amorem addit misere? non faciam:
Et si me amor grauiter tenet. Potius me ita comparabo,		
Non perpeti superbi fastidia. quod utinam possem,
Nihil prius, neque fortius, magis lubet putare,
Haud obstinatione mihi negasse, sed pudore.
Illud cogito, si forte tandem expugnari queat, tanto
Deinde in amore futurum mihi constantiorem.				
Experiar itaque, etsi iam saepe me spes haec frustrata est.
Deos quaeso, benignus erga me ut sit: quod cupiam, ne grauetur.
Aggrediar blande, ac benedice, spero emollescet. satisne
Sic culta incedo? satin' haec me uestis decet? dedi equidem
Operam sedulo. ita poliendo atque ornando hunc contriui diem.	
Vah, salus mea seruasti me. optume, ipse exit foras.				
Diem festiuom, et amoenitatis plenum hunc. o faciem bene
Pulcram. quantum ore egregio decus enitet? quae gratia?

Heic heram astare aiebat Mago: atque eccam. Nunc est mihi
Adeundi ad eum tempus: accessero. Quid huic heic est rei?	
Dij mihi uortant bene. Pax tibi hera. Ioseph mi, maxume
Animo exoptate meo, mea uita, mea uoluptas unica.
Ecce autem iterum. In quo uno spes opesque sunt sitae meae
Omnes. Eia. Per ego te Deos, oro, misereat mei
Te, cuius tibi potestas summa seruandae datur.			


Missa isthaec face. Quid? missa? o loseph, Ioseph, utinam mihi,
Vtinam esset pars aequa amoris tecum. Ah odio me enecas.
Ita'ne odisse tibi uideor, amore quae pereo tui?
Obtundis. an ego, quaeso, toties de eadem re audiam?
Equidem te alia de caussa adij, si pateris: quod mihi tua		
Intus opera sit opus. Et mihi heic tua, mea amoenitas.
Si quid uis aequi ac boni, tua est: utere, atque impera.
Si quid honesti est, non defugiam autoritatem. Hem, dignior
Fuit'ne quisquam amore qui esset? non humanum est per Deos
Credo: nec mirum si te mihi difficilem praebeas,			
Tam bellum, atque praeclara uirtute. Ne te longius
Amor, ac ueritas prouehat. Hau, sic est: uera praedico.
Si quid istiusmodi est, Dei munus id est: non mihi
Ad alienam datum iniuriam, sed ad honestatem propriam.
Hei, quid formose auertis ocellos istos, solis mihi		
Huius luce gratiores? aspice in me: ita te beet
Semper amor. Decet non animum habere modo, sed oculos item
Continentes. Eia. nihil nimis. summa uitio nihil
Interest uirtus. decebat te quidem prioribus
Neutiquam repugnare precibus meis: tum, quod tibi			
Hera sum, quae imperare meo pro iure possum, et cogere
Quae uelim, ut facias: tum, quod uehementi capta amore tui.
Qui mihi tantum abest ut se remittat, ut magis ac magis
Crescat indies: neque iam par esse diutius queam,
Meque cogat dignitatis obliuiscier meae.				
Tu contra, obliuiscere modo conditionis mihi tuae.


Et quod ultro defert domina, uotis etiam, si sapis,
Optandum, accipe, dum tibi copia est, dumque aetas fert tua.
Quae tua forma sit uides. Formae atque aetatis gloria,
Fluxa et fragilis est: uirtus demum una, clara aeternaque.		
Vera forma est, oculis quae placet Dei, quaeque prouocat
Ad honestatem: non quae mentes lubricas mortalium
Sauciat. sed non est consilium hera. Cur non, lux mea?
At quaeso, in rem hoc tuam erit. Vt quidem emoriar, prius quam eo
Dementiae ueniam. Quae haec pertinacia est? non credidi	
Equidem, adeo inhumanum fore. eodem tu nempe, ac caeteri
Ingenio es: qui semper muliebri lubentes sunt malo.
Obsequere sane: ac corrige, quod pridem peccasti: nouas
Nec preces expecta. haud decet istos mores tam amabiles,
Istam formam ita liberalem, istam denique animi indolem		
Adeo generosam, superbia, ne in principe quidem uiro
Toleranda satis. At decet constantia, neque moribus
Conuenit, nec legibus Hebraeorum, ut alienum thorum	
Violent: sed prima tuendi pudoris cura est: integri		 
Nuptiarum foedere iungantur sponsis ut integris.			
Ne tu igitur mihi, quem amare dicis, noceas: sed sine
Quam tribuit Deus sortem, tueri. Imo, ita uolo, respice
Seruitutem tuam. Equidem corpore seruos sum, non item
Animo: hoc me, haud illo, metiri par est. et tuum quoque
Si respicias animum, potius quam istam, quae te huc impulit,		
Conditionem herilem, et foeminae tibi laudem probae
Auferas, et mihi demas molestiam: quotidie
Qua me obtundis misere. nam uel sermones isti tui
Lapides mihi uidentur meri: unde aestumes licet,
Quanto res sit ipsa odio. neque iniuria. non mihi,			
Ne quid erres, seruitute cessit extinctus pudor,
Saepe indignum quae premit uirum. proinde istam, precor,
Exue mentem, mea hera: spemque consequendi omnem abijce.


Quae quidem, ut temere sumpta, huc te cupidinis perpulit.
Ita penitus abiecta, in tranquillum cito restituet statum.		
Quam multas fuisse nobiles matronas credere est,
Quae forma captae aliena, tamen animo temperarint suo,
Nec turpi uoluptati decus pudoris cesserint?
Iudicium, non affectum, qui semper inconsultus est,
Adhibe in consilium. finem respice. nec tam considera,		
In praesentia quid, quam quid semper placiturum siet.
Nunc uelle iuvat: mox uoluisse pigebit. at quanto quidem
Satius, eas cupiditates proponere in animo sibi,
Quas et expetere honestum sit, et assequi praeclarum? Illud
Scitum est, non admittere, quidquid corrigi nunquam potest.		
Nulla reparabilis arte, semel laesa pudicitia est, hera.
Facile tu isthaec fabulare, mei securus: ast ego
Sentio misera. non potis est: nam si tam tibi amari graue est,
Quid mihi sit amare cogita. emoriar, nisi impetrem.
Isthuc sane, praestat, quam sese scelere nefario			
Commaculare. At uolgo id faciunt. uitium commune omnium est.
Vt sit, tanto nos eam maculam effugere gloriosius.
Cogita tibi matrimonij non uiolandam fidem,
Nec mihi seruitij. talem etiam maritum neutiquam
Fallendum tibi, neque mihi herum, de me tam meritum bene.		
Quod si cogites, remittas iam me onerare iniurijs.
Ei'ne ego tantam male gratus reponam contumeliam,
Pro immortalibus eius beneficijs? tum uero pessumo
Peior, ac malo quouis dignus siem. Amandus is quidem,
Digna qui praemia praeclaris meritis reddiderit tuis.			
Sed beneficium promeruisse, rettulisse gratiam est.
Neque nos nihil meritae sumus. at enim illum facile latebimus:
Ne quid te hoc solicitet meticulose. At non Deum: neque
Latebra ingenuo impunitatis spes, sed innocentia est.
Adeon me ignauom putas, aut porro ingratum, aut perfidum		
Aut prophanum, ut neque benignitas me, neque pudor, neque
Relligio commoueat, neque commoneat ut seruem fidem?
Tum, noui probe heri animum: aduortit grauiter, quae non censeas.
Oh, ille'ne, qui ipsus me negligit? ne quid uereare, mihi
Isthuc curae erit. Et mihi quidem, ut ne, cauere quod queam,	
Stulte admittam, nam. Hau, nunquam'ne concedes mihi? frequens
Solitudo domi, illius porro quotidiana absentia,
Pax. et si quid maxume subsentiat, putabit eo
Te mihi charum esse, quem ipsi intelligam esse charum: ita
Vt uirtus meretur tua. Decet ingenuum synceritas			
Sine fraude, etiam si latere possit. nam sibi reus
Quisque est, prius quam alijs. Olim isti uirtuti quondam fuit
Laus apud seculum prius: nunc hoc, aliam iam uitam
Affert, alios mores postulat. isthuc sapere est, nunquam ita
Offirmato esse ad uitae institutum animo, quin suadeat		
Si quid conducibilius res, aetas, aut usus tibi,
Amplectare. Quin, cum turpitudine esse nihil potest
Conducibile. Ohe, ne tam seuere quaeso. oculos age
Horsum in me tuos deflecte, mea lux: intuitum simul
Et basiolum largire : isthuc ut fas sit pignus tui				
Mihi ferre. Atqui tu illud scito, flamma fumo est proxuma.
Hoc nihil dicis. Abi: nunquam cresces: nescis obsequi.
Nil laboro crescere per flagitium et turpitudinem. Hei,
Ne tam offirma. acerbum hero funus facies, nisi tui
Mihi copia fit. exorem sine, gerito amanti morem mihi;		
Ita herum industria, me obsequio demerueris: et gratiam
A me solidam perpetuamque inieris: ac bene stabilem.
Auortat Deus, ut animum humani fauoris gratia
Ad malas unquam adducam partes demens. potior bene
Natis institutisque esse debet semper ingenijs,				
Ratio honeste uiuendi, quam gratiose. Ah desine,
Frustra tu isthaec fabulare, quae mihi animum accendunt magis.
Si unquam erga te animo esse amico, mi Ioseph, sensisti, uti
Hanc mihi unam gratiam des pro illa, nunc ego te rogo.
Misereat te mei, bis miserandae, et amantis et foeminae.	

Quod ego te per has lacrumas oro, et Genium tuum: per mala
Mea, quorum tu unus potes esse leuamen. Ah, ne me obsecra.
En, dominus meus cuncta meae fidei mandauit, mihique
In manum adeo tradidit, omnium ipse securus: neque
A mea quidquam exemit potestate, extra unam te hera.		
Quid tandem ergo in animum inducere potero tantum mali,
Vt peccem in Deum?							
Quod gratis datur boni, amittere, Ioseph, inscitia est.
Atqui isthoc bono nihil peius, nec est mihi, nec tibi.
Sed nusquam me auelles: sat habeo offirmatum isthuc, Deo		
Excelso fretus. Miseram me: ergo disperij. hei mihi.
Ioseph, Ioseph, pro, pro, ego iniquis nata fatis: siccine
Decipis me, ita blanda fronte dirum adeo animum tegens?
Imo tu me decipis. Nam ego tibi nihilo aliter sum, ac fui.
Tu, mutatis moribus, iniuria pro beneuola es mihi.			
Ingrate, nuncubi beneuolentiam meam				
In te sensisti claudier?							
Non equidem eo dico, mea hera: sed quod quotidianis tuis,
Surdas iam aureis reddidisti mihi, appellationibus.
Crudelis, quum tam commodum conseruis praebeas tuis,  
Egon' una tam durum experiar? an me in misera periculum
Facere uis, grauitas et inhumanitas quid nam possit tua?
Si amore non flectare, senties quae odium ferat meum.
Vel ex coacto, amorem explebo meum tamen.				
Amor affectu exhibetur, haud ui cogitur.				
Vltro ad uirum querelam deferam. Falsam. Quem sic tibi 
Incensum reddam, ut ne restinguas, lacrumis si extillaueris.
Non sunt isthaec iam, amantis dicta. Senties iam, quae siem.
Virum si noui, debitas scelestus hero poenas dabis.			
Miseret me tui. Ten' me irridere inultum seruom hominem sinam?


Mortuam me malim. Quod ferundum erit, feram: denique animam
Potius relinquam. Itan' solido ex adamante pectus est tibi,
Vt neque lacrumis, neque precibus, neque pretio flecti queas?
Vide quid agas. Stat sententia. Nimis praefractus es. Mihi	
Sum. Imo uero mihi miserae, merito haud meo.
Sed per Deos, si quis precibus locus, caue: neu me adegeris
Vt talis in te fuero Ioseph, qualem neutiquam uelis.
At tu caue commiseris, ut ipsa talem te mihi			
Exhibeas, qualem neutiquam decet probam. Hei cur ita
Aperte indicas malitiam? saltem lactares spe aliqua. Haud meum est.
Si non ames, tamen odium tegeres. sed quid stulta hunc rogo?
Satis' ne fastidit mei? o facinus indignum, nunc ego
Et illum scelestum esse, et me miseram sentio. nec quid agam scio.	
Abeo intro, quando proficio nihil. tu uideris, scelus.

Abijt. Deum immortalem, ut insanum est amare? prohibeat
A me Deus tantam amentiam. sed quantum intellexi modo
Eius sententiam, aliquid haec mihi conficiet mali. neque
Quid agam, aut quid consilij capiam scio, si huic obsequor, Deum	
Offendo: sin repugno, huius minas timeo, noui probe
Ingenium mulierum, uehemens in utranque sic partem nimis,
Siue in amorem, siue in odium. neque Deum, neque homines respiciunt:
Nec aequi ratio ulla constet aut boni, dum quod student
Effectum reddant sibi. sed quid mea? quid timui autem belua?		
Praeter culpam et peccatum, nihil homini accidere potest graue.


Quiduis satius est perpeti, quam uirtutem relinquere.
Cedat, quod cedere aequom est: appetitus rationi pareat,
Voluptas uirtuti, corpus animo ancilletur uile suo.
Ne sic insaniam, ut tranquillam recti conscientiam, et			
Quietam mentem, maxumum utrisque in rebus solatium,
Turbida et inquieta permutem. Tum castitatis usque sunt
Amplexus dulces: mellis plurimum, fellis nihil trahunt.
Amoris contra etiam mel, fel merum est, ex uero si aestumes.
Lubido, ut auaritia, inexplebilis est: meliusque cauetur haud		
Experta. non sic mei me assuefecere parentes, ut thori
Subsessor alieni fiam. Verum pudicitiam, simul
Pudorem rectum, et sedatum cupidinem, Dei metum,
Benefactorumque amorem docuere, et fidem. Ego'ne ergo domum
Eam, in qua clementer adeo sum habitus ac liberaliter,			
Incesto polluam impius? perij, hanc ferat uirtus notam?
Nimis ignauos sim, si, quom fratres, ob sororis liberae			
Puellae raptum amoris uiolentia concubitum, nuptijs
Pensandum regijs, uiris ad unum caesis, relliquam
Spoliarunt urbem, ego tantum facinus mollitia admittam mea.		
Si obliuiosior sum, uel locus hicce redigat in memoriam,		 
Seuere castigatum a Deo Parhonem, cum domo sua,
Ob uerbum Sarae proauiae meae, et uicini Abimelech			
Simili in re coërcitam uoluntatem. Quid Noah ille generis
Nostri orbisque instaurator? ac Loth item, aui patruelis mei?		
Nonne inter omnis summam turpitudinis licentiam,			
Honestatem sancte tutati sunt? nec illum totius
Exemplum mundi fregit, hic contra regionis uitia			
Totius tenuit sanctitatem? proin ille diluuio a Deo est			
Ereptus, hic incendio. non ego nunc primum scilicet			
Aduorsa ferre didici: sed quidquid feret Deus, cui
Sic est placitum, feram usque, et perferam, ipsius ope fortiter.
Malum qui patitur, idem post potitur bono.				
Sed sic uerba he‹c facio, quasi negotij nihil siet.


Ibo intro. Hei, quam timeo, quorsum haec res euasura sit mihi?	
Ita obstinate operam dat, ut me illiciat, o Deus, tibi
Me commendo, et salutem meam. quaeso impium cupidinem
Compesce dominae, et me adiuua, ne animum labefactet mihi.

Perij misera, uae mihi, uostram fidem obsecro.
Properate: ferte auxilium imbelli foeminae.				

Sancte o pudor, quae haec est audacia? hoccine est
Muliebre factum, aut incoeptum? hoccine officium
Herae? modo ut introij, forte illa solitudinem
Nacta, ferox, pallio me apprehendit: ad se trahit.
Procax et importuna lubido est: tum impotens				
Autem foemina. si pergas aduorsarier,
Ex insana insaniorem facias. sentium
Similis est: quem quem attigerit, malo aut damno afficit.
Atque illud ipsa discit experientia
Semper, cui cum illis res incidit. itaque					
Cuius finem haud uidi, abrupi negotium.
Vestem amisi; pudorem sed mecum extuli.
Nudus non est, nisi culpa quem nudauerit.
Pudicitia, decus ipsa suum est. Videlicet
Quae extra nos, nihil ad nos: animi demum bona			
Solius, et propria sunt, et aeterna. fuerit
Sane, fuerit patientiae, hactenus improbas
Tulisse preces, seruitutis respectu meae: at
Tam apertam ferre contumeliam, mera
Quidem sit ignauia. mori me satius est.					
Dum uerbis egit, uerbis uerba rettuli.
Nunc ita tulit necessitas, res ut forent
Referendae rebus. inuitus feci, nisi
Quia necessum fuit. nam quid agerem, nisi
Vt me, quam minimo possem, captum redimerem?			
Sed quum cogito, succensere illi, iniurium
Me sit: quando otio perpetuo, fomite
Nimirum summo amoris, corruptae, nihil
Quod faciat superest, praeter amare: caeterum
Mihi nulla iure sit peccati uenia.					
Vtinam hoc sit defunctum modo. Vnde quomodo
Me expediam, incertus sum: ita subito obiectum est mihi.
Neque cunctandi copia est. herus iam aderit, scio.
Peiore non potest res quam in quo nunc mea est,
Loco esse. Vah nunquam seruorum aeque ac modo			
Mihi dura uisa est conditio. papae: quae illa
De me iam confictura hero est, ut uidi eam
Esse habitam? imo quae non confictura est? satis
Eheu constat, quam amari sint in foemina
Stimuli, lubido et ira. quae uiros quoque,				
Quae non audere scelera cogunt? quid igitur
Faciam? aut quamnam caussam afferam? dicam ordine
Vt res habet, meque expurgem? minime opus est:
Neque placet, tantas ut turbas domi excitem.
Quod sane nolim, maxume heri caussa mei.				
Scitum est profecto, et in medijs malis ea
Sapere secum, quae sapere est opus, tum ipsum id male
Metuo ut credat mihi, soli, aetate lubrica,
Et indulgentia tanta. sat est meum
Fecisse officium, si non id fama approbat.				
Tacebo, et si mihi magnum ex hoc malum scio
Paratum. praestat suum tolerare incommodum,
Quam male alienum labefacere commodum.
Illiberalis prorsus est animi, sui
Studio, alienam extimationem laedere.					
At, at, eccum: herum uideo. actum est, nisi quid opis Deus
Dat, disperij. abeam an maneam, adeam an fugiam,
Incertum est. una haec spes est, quidquid accidat,
Dei sumus. postremo, quando conscius
Ego sum mihi, a me culpam esse hanc procul, nihil			
Mali accidere, innocentia incolumi, potest.

Magnam sibi quietem comparauit, seruom qui bonae
Frugi comparauit sibi, per quem, praesens absensque item,
Defecato esse animo possit. uti ego, quom Ioseph meum
Emi, felix, de Ismaëlitis negotiatoribus.				
Qui mihi iam inde, usque seruijt obsequenter maxume
Iuxtaque fideliter, atque ex animi sententia mei:
Nec minus etiam, quod uel primum puto, feliciter.
Vt, quo cum Deum esse prosperantem cuncta sub manus
Eius, sensi. Itaque feci, ut iusta illi apud me seruitus			
Esset: neque adeo indulgentiam desiderare meam,
Nec benignitatem posset. ac denique cunctis eum
Praefeci, otioso mihi ut esse liceat, atque animo obsequi.
Sic uita est: heris morigerus esse, eorumque per omnia
Inseruire commodis, incommoda atque iniurias			
Omneis conseruorum ferre, et tegere contumelias
Sibi studio habet: nulli laedere os, aduorsus nemini,
Compositus, pudens, modestus, placidus: scire est liberum
Ingenium, atque animum, sic siet modo, ut nunc est, quaeso Deos
Deasque omneis. Atqui hic profecto captus est rarissumus,		
Id genus quis sortiatur ut seruom. contra improbum
Et seruom frugi malae, nihil negotij ubilibet
Nancisci: qui ad heri fraudationem demum, callidum
Ingenium gerunt: in quibus hero nihil quidquam est praesidij
Si absit uspiam, aut ubi si cesset. Itaque iam heris quidem		
Pene tanquam aegris ex medicorum praescripto uiuentibus
Vix pedem, miserum, efferre domo conceditur. Ab hac ego
Expediui me molestia, pariter ac rem meam
Constabiliui. Tum, est et alterum, unde iure mihi placeam,
Quod habeo uxorem, ut uolo, placidam, probamque, quae me amat,	
Et magni facit, suos pudicae itidem ut uiros solent:
Quam ego contra amo. Proinde duas has res habere me,
Praeter alios, praecipuas arbitror; uelit Deus modo,
Vt sint perpetuae. Sed quid hoc negotij est?				
Proh Dij immortales, quem conspicio exanimatum, expeditum	 
Pro foribus? est'ne hic ipsus, quo de agebam? et certe is ipse est.	
Perij: hoc quid sit uereor. nequeo satis mirarier. neque		
Conijcere scio, mihi nescio quid animus praesagit mali.

Eheu, nec quid agam, neque quid huic respondeam scio. et pudet
Carere lacrumis, in maximas subito redactum				
Has calamitates: quas oculi, mentis bene consciae testes,
Recusant fundere. nisi sic faciam, ut constitui.
Per tempus aduenio. Hem, quid isthuc obsecro est mali? satin'
Saluae? dic mihi. siles mi homo, atque ora pudibunda contegis?
Quid est pudendum? Hei mihi, quid me absente turbatum est domi? 
Quid sic ingemis? ecquid taces? diuinus haud sum nec, nisi
Audiero, cognosse queam. Heus heus, prodito aliquis actutum.
Here mi. Quin dic, quid est? Perij. Dij melius faciant: sed


Quid peristi? quidquid est, eloquere age ocyus mihi.		
Ah. Quid ah? age, ingenue mihi fatere, uti soles.		
Haud clam te est meus in te animus, ille amans tui, et propensior,
Scito, caeteris quam erga suos esse famulos solet.
Fateor mi here, et immortales tibi gratias habeo atque ago.
Praesto sumus here, si quid uis. Quae noua res domi? quae res noua est
 
Quaeso? tacetis? Hem quid tandem hoc est rei,			
Quod mihi eodem omnes sitis affecti modo?
Mi here, equidem id te arbitrari, quod est, uelim:
Quidquid huius factum est, culpa haud factum est mea,
Sed ita tulit necessitas: in eum res redierat locum. Quae, malum, res?
				
Cesso hinc ire intro, ut hoc quam primum, quidquid est, certum sciam?  
Vos istum asseruatum curate mihi tamen.				

Pro deum atque hominum fidem, ex illon' tam illiberale esse facinus 
Ortum? Sic res habet ut dixi, mi domine. uel hocce pallium	
Documento est, ipsiusque fuga, et tota clamoris testis mei,
Vt audisti, familia. Me miserum, ut nulla homini est felicitas	
Diuturna in uita? quin si laeti quid euenit, illico
Acerba multa se cumulant: quae mihi nec opinanti accidunt.
Euge serue bone, columen uero familiae,				
Cui maxumam habui fidem, tun' illam, scelus? heram? aut
Me adeo dignum putas quem illudas? Occidi.			
Hem, mortuus quam uiuos nunc sim felicior.
Nimia illa licentia euasit tantum in malum.
Non te ille uirum, sed foeminam retur. O nouam


Audaciam: quid ais impure? an non est uiri
Isthuc scelerati prorsum, et perditi? Ista'ne			
Indigna, et intoleranda, quaeso per Deos?
Tacen' tu? Minitatur etiam carnufex.
Mirum ni quod concinnat iam mendacium.
Caue isti quidquam credas, mi uir: qui, in malis
Vt fit, quae conferant sibi, loquetur. O				
Ingentem confidentiam. tantam'ne rem
Tacita ut ferat postulas? ita depuditum est semel?
Here, ne me spectes. Ego te furcifer,
Si uiuo. haeccine te flagitia facere? haeccine
Te admittere indigna esse ausum domo mea?				
Ec'quid pudet? Pudere oportet eatenus,
Qua res ferat. Vbi nunc fas, fidesque est, et qui erat
In falso tibi plurimus ore Deus? At uide,
Quam immerito haec Ioseph aegritudo oritur mihi
Abs te potissimum? qui te pene a puero				
Curaui sedulo: docui, monui, bene
Praecepi et feci semper, quae potui, omnia.
Neque semel complexus, fouere destiti:
Propterea quod seruiebas liberaliter.
Habui, amaui atque ornaui pro meo. denique				
In omnia mea ius tibi feci, adductus tua
Ista modestia, moribusque, omni a dolo
Et perfidia, uisis usque alienissumis.
Nunc de repente, benignitatis iam meae,
Tuaeque fortunae immemor, pro maxumis				
Meritis hanc ingratissume gratiam refers
Mihi? promerito optume hoc praemij rependis? Vt
Semel hypocrisis omnis se detexit tua?
Nunc quod fidelis et modestus antehac
Visus es, id non fuisse ex uera uita, neque				
Animo ingenuo, palam nempe est. Mi here. Quid mi here?	


Vix contineo, sed me reprimam. Vnum hoc quaeso, ne mihi aetas 
Obstet: ne'ue ex aliorum iudices ingenijs sodes.
Os impudens, et ferro inurendum. Imo iam ea			
Aetate es, ut non sit peccato ignoscier					
Aequom. Nam quid peccaui, aut commerui? an quia
Non prorsus iniusta obsequor?						
Quid ais uenefice? isthuccine tu me rogas:				
Qui me, et herum, et familiam dedecoras? uel fuga
Tua id tibi, quod quaeris, respondeat. quid hoc			
Loquitur pallium? Eho propudium: qui me stipitem,
Haud hominem censes. etiam sperasti inficias
Tantum ire posse nefas? adeone te neque
Pietas, neque ius et aequom, in officio, improbe,
Continere potuere? Vide, impudentia quid facit,			
Et praeceps cupiditas? Proch ingratitudinem,
Dijs hominibusque inuisam. Ingrato homine nihil
Quidquam scelestius. nimio praestat mortuum
Quam ingratum esse. Istam caui turpitudinem
Sedulo. Parum est cauisse, non cauere. Nil			
Ego peccaui: nisi peccare est, hero magis
Fidum esse quam sibi. Quomodo sacerrume?
Fuisti, non es fidus. tum beneuolentiam
Expertus es: meam nunc iram senties,
Quando huc prouocas.						 
Aequom est, gratiam qui ferre nescit, offensam uti
Ferat. Here, ut seruom inculpatum usque gesserim, domumque
Vt commodis haud aspernandis auxerim tuam, isthuc
Et ipse conscius testabere: ita ut, siue introires,
Gaudio fruerere tecum, seu prodires foras. Ridiculum:		
Verbis soluere postulas, quod re malefeceris?				
Si quidem malefeci. Si quidem? conatus mihi
Pro facto est. Tot iam annos tibi seruio, an tibi unquam a me ulla 
Est orta iniuria? At id restabat scilicet.				


An non est haec magna satis tibi? Quisquam ne ita		
Animo est omisso, tantam ut contumeliam
Ferat? Casus humanos qui norit. Impudens,
Hocne euenire maius, aut grauius potest?
Iam parce, sodes, coniunx. heus lorarij.
Here, per clementiam tuam te oro. Satis			
Iam satis Ioseph, spectata erga te mea
Est clementia. Satis et ipsa periculi adij.
Faxo haud dicas, nactum esse, quem derideas.
Quid uis here, aut quid imperas? Abducite
Hunc intro. Quem'nam? Ioseph. Siccine mecum agis? 	
Patiundum est. Meritoque id tuo. quom, quae non licent,
Haud ueritus patrare, tolera quae non libent.
Si deliqui, nullam caussam dico here. sed etiam atque etiam	
Vide quaeso, quae in tuos exempla familiareis statuas,
Nam deinde caussae quaelibet suffecerint uxori, aut			
Alij, si quis cui seruos ex sententia non sit satis:			
Occasione tantum opus fuerit leui. Tun' me scelus
Tam diri ausis facinoris insimulare? Rapite				
Inquam, atque auditin'? quadrupedem constringite.
Nunc tandem apparet, amorem qui uocatur et uidetur	 
Stultis, eum haud amorem esse, sed odium. Odiosus es: tace, ac 
Sequere infelix. Infelix est, non qui accipit, sed qui facit
Iniuriam. pulcrum est, fidei, uel mortem obire gratia.
Enimuero, si uir sies, dignum hic iam supplicium luat.
Nimis iracunde. Censen' repperire posse ullum seruom,		
Vitio qui careat? an quia non delinquont herae? Eho Potiphar,


Aut tu morere, aut sceleratum illum pro meritis perde: exemplo uti  
Sit, ne quis posthac temerarius, herili ausit pudicitiae
Insidiari. Ohe uxor, ne saeui tantopere. Quin tu parum
Perspexisse mihi eius uidere audaciam.					
Ita me Dij ament, ut uideo ineptam lenitatem nunc tuam,		
Et facilitatem prauam: dimissurum eum credo, quo suam
Etiam sic exaedificet inchoatam perfidiam. Inscitia est,
Nimium irae credere, quae nescit modum. post statuam. Non tu illum 
Capitis potius, quam te perdas, et familiam?				 
Equidem cupio misera, in hac re iam defungier.
Sed quae spes est, illum fore frugi? num pudor
Corriget? at iam depuduit. aetas grandior?
At ea, nunc ut fit, semper addit nequitiam.
Quisquis semel degenerauit, nunquam bonus.				
Nescias uxor. multa accidunt mortalibus
Saepe in uita, atque aetate agunda, quae uolunt,
Quae nolunt. Improbitas alia aliam trahit.
Hem, quid'nam hoc rei? quid haec uolt improbitas sibi?
Abi intro, ego quid facto siet opus uidero.				

Vae misero mihi: quanta spe decidi? hoccine de improuiso
Mali mihi obijci tantum? o tempora, o mores. quid iam
Credas, aut cui credas, quem'ue fidelem habeas, nescias. adeo


Exulceratissumo iniquissumoque hoc saeculo, sunt
Fermentata omnia, fides, fidelitas, amor, pietas,			
Amicitia, sodalitas, officia, beneficiaque
Omnium omnia. sese omnes amant, sua quaerunt, sibi bene esse
Volunt solis. heu me infelicem: siccine dum ego tua fretus
Fide, domo absum demens, regi inseruiens, Ioseph,
Tu interea rem tuam curasti, et me in tantum coniecisti		
Mali? quem ego semper pudore et liberalitate
Prae caeteris retinui. quo uicissim, omnibus e seruis,
Heri nemo obseruantior fuit semper. quae nunc res
Repente mores uertit tuos, uirtutem uti lubidini
Iam posthabeas tuae? an qui serui sunt, dimidio mentis		
Capti sunt, ut nonnullorum est sententia? nam alioqui
Non est uerisimile, neque inducere in animum meum queo,
Tantam uirtutem tam subito degenerare potuisse.
Frugi, usque frugi est. sed quam mira rari pectoris erat
Praesentia? quae constantia uultus? quam ingenua modestia? at	
Res est pauida et clamosa, mens sibi male conscia forsan illum
Atque hanc quispiam lusit dolis. sed qui tacet, fatetur.
Atqui genuina uirtus, innocentia fidit sua.
Illi uerbosi sunt, qui turpia facta oratione
Dissimulant. et uerecundiam eius noui, liberalem,			
Et reuerentem mei. ac quom cogito, haud scio an, quae dixit
Vxor, sint uera omnia. quin nonnullum mihi scrupulum odio
Illo iniecit suo. multa saepe uerbis exagitantur,
Quom res secus habeat. Tum fieri solet, ut qui ipsi iniuriam
Fecere, expostulent. Iam, ut sit ita, peccatum magnum fuerit,		
At primum. nemo sapit omnibus horis, nec ita sum calidae
Iuuentae immemor, aut tam imperitus rerum, ut quid amor ualeat
Nesciam. mea potius culpa est, qui nimium lubricae eius
Dederim aetati licentiae: cui tuta etiam timenda
Sunt omnia. si eum occido, seruom perdo, qualem haud temere	
Iterum inuenero: per quem plurima mihi commoda contigere.
Tum autem, Deum eius metuo, quem mihi per eum usque sensi
Esse propitium. Illud existimo esse humani ingenij potius,
Vt includam, dum deferuescat aetatis calor: ne
Posthac idem queat, tamen usus mihi ex eo non pereat. hunc unum	
Hactenus expertus sum fidelem seruom, heriliumque rerum
Amantem. multa qui bene fecit, eius errorem ferre
Aequom est. iuuenis est: corrigi pensarique potest, quod iam
Mutari non potest. Satis profecto mali est ei, qui et
Seruos et peregrinus, et uinctus est simul. Itaque corrigendi		
Quod deliquit, si deliquit, spatium dabo. Mansuetudine	
Et clementia nihil homini melius in uita. Caeterum
Non usus est, me illi temere aperire. Eho, ubi estis uos? foras
Agite huc, corruptorem isthunc seruom meum Ioseph educite.

Adsumus here, si quid nos uis, impera. Age tu, huc procede bone uir,  
Lepidum mancipium meum. Iam, ubi loci fortunae sient tuae,
Facile intelligis. equidem efficiam, ut, qui fueris apud me, et quis prius,
Scias: quando ego te uideo immutatis moribus esse, atque ingenio
Ingrata atque irrita omnia habere, quae benefecimus tibi.
Tu'ne pudicitiam potuisti tentare herilem? Ah. Quid mihi 	
Respondes? quid nunc sic taces? Quia me eloqui indignum est, here.
At tu factu esse indignum, cogitare debebas, scelus.
Caeterum, equidem nondum spem omnem salutis abieci tuae,
Ioseph: proinde quo te ad frugem recipere queas, uinculis
Tibi domare lasciuiam contentus ero, grauiora merito,			
Pristinae id uirtutis respectu tuae. Abripite eum in carcerem,
Tanti ut sceleris poeniteat. Here, animum istum laudo, atque amo tuum:
Quo usus benigno, et amico sum, dum licuit: nunc dum non licet
Mihi, ut possum fero. at abripite sane: confido fore,


Vt res me ipsa reducat aliquando in gratiam.				
Non mihi negotium hoc uolgaribus dolet modis: sed		
Quid me frustra cruciem? quid me afflictem? quando iam infectum
Fieri haud potest. casus humani communes sunt, non mihi
Primo, neque soli, nec solus adeo hicce accidit. in re (ut aiunt)
Mala, bonus animus dimidium adimit mali.			

Quid isthuc quaeso Ioseph est negotij? siccine te			
Subito miserum aedibus eijcier in carcerem?				
Non in carcerem eijci, sed carcere dignum admittere		
Aliquid, miserum est. saepe uincula probis iuxta atque improbis
Accidere. dum ne ob malefacta patiar, parui aestumo.			
Dixisti honeste, Ioseph: uerum huic dolor adest honesto.		
Est qui cito corrigere et mutare potest laetis tristia,			
Deus: cui nota est caussa calamitatis, et ueritas rei. et
Vt peruiuam in his ad summam usque aetatem, tamen breue
Spatium est perferundi miseriam.				
Sapis, qui nec, praeter quas carcer habet, addas molestias:		
Et quas habet, recte feras. Nam si me afflictem, quid mihi
Lucri sit? nonne eadem sunt ferenda? nolenti tamen?			
Quodcunque Deus ille facit, ferundum est aequo animo: cui
Pugnare, et frustraneum, et impium iuxta est. Inscitia			
Est uero, gratis malum esse uelle, quom liceat bono.
Verum. Proin obdura, rebusque te serua secundis.		


Equidem semper ea uolui, et feci, ut non modo secunda mihi	
Sperare, sed aduorsa contemnere queam. Dij uostram fidem,
Hominis ingenium constans, ac praesens. lacrumas excussit		 
Mihi, miseretque me eius. hoc nemo fuit commodior
Semper: nec ad herilia negotia quisquam attentior. cui
Domus parebat tota modo. ehem, quo redactus subito
Est? ut mortale nihil florere diu potest.				

Pro summe Deus, autor, rectorque omnium, et mundi arbiter: 	
Quem tandem grauibus laboribus statues modum meis?
Perpetuo tenore, aduorsis succedunt aduorsa mihi.
Aspicis haec Deus: nam te nihil fallit. domi grauem
Pertuli fratrum inuidiam diu, immerito meo, a quibus
Etiam caedi destinatus, uerum praesenti tua				
Seruatus ope, ab eis uenditus, dulcem patriam exilio,
Libertatem seruitute commutaui auream. sed haec,
Tua benignitate, leuia expertus sum satis: quasi
Me ita fratrum odio liberatum uolueris. ecce autem, res noua
Orta est porro: quae omneis mihi rationes conturbauit, et		
Extremam in sortem coniecit simul, o Deus. at pro fide,
Continentiaque, hoc praemij fero? Sed ne me poeniteat
Fuisse pium. sic praestabat, quam perpetua domi dissidia
Conflasse. ego solus quom sim, facile hanc pertulero iniuriam,
Qui grauiorem olim tuli. quid enim faciat aliena, quom		
Ipsi in me fratres ad eum saeuierint modum mei? caeterum,
Qui me ab ijs eripuisti Deus, tute uiam inueneris:
In te omnis spes est mihi: saepe qui, re gesta pessume,
Gesta ut sit probe facis. fortasse et sic mihi tua
Consulis bonitate, tutus ab impudica ut sim. sequor, 			
Quo me tua sancta uoluntas uocat. addam et hanc tolerantiam	
Superioribus. quid mihi refert Ioseph esse nomen, nisi
Factis probo? homo sum, humanis natus casibus obnoxius:
Cui nihil recusandum, quod communis fert conditio:
Neque grauius ferundum, quod uitari non potest. 			

Nae alba iam raraque in hominibus auis, fides et gratia	
Est. quarum locum, perfidia ingratitudoque obtinent.
Ita bonis intermorientibus moribus iam, affatim
Succrescunt mali, magis ac magis indies: posterioribus
Semper deterioribus. haec mihi ex ipsa adeo re incidit			
Cogitatio, dum concaptiui in mentem uenit mei,
Ioseph Hebraei. quem ego in tam aduorsa, aut euorsa potius,
Miserum fortuna, tantum temporis interuallum male
Gratus deserui. cuius me poenitet nunc, et pudet:
Miseretque eius. qui mihi in contubernio nuper carceris, 		
Qua non comitate sermonis, qua non ministerij
Sedulitate leuauit miseriam? quam solerti mihi
Coniectura, insomnij aperuit ueritatem? Visus ut
Forte per quietem eram, triplicem uidere palmitem
Botris oneratum; grandibus iam, et uindemiae idoneis: 		
Quibus a me resectis, expressisque in poculum regium,
Mustum regi offerre bibituro: pergratum ei officium
Retuli ad ipsum anxius. ille, bono protinus animo iubet
Esse, portendique pristinae intra triduum mihi
Dignitatis restitutionem. quod Vinum Deus				
Exhilarandis creauit animis, solandisque laboribus,
Quo et amicitia conciliatur, diluitur inimicitia
Mortalibus. at te (inquit) obsecro Hanno, memineris mei,
Quom bene erit tibi: redde operam mihi apud Parhonem, carcere
Eximundum ut cures: quo detrusus sum, nulla mea			
Culpa, neque merito. sed furtim Hebraeo huc abductus solo:
Dein, ob innocentiae studium, indigna haec nocentium
Sustineo supplicia: sed cessatum a me usque adhuc fuit,
Captanti semper opportunitatem: ita, ut fit, iam duo
Effluxere anni. simul secunda fortuna ebrio, 				
Aduorsae obliuio, illiusque mihi obrepsit securitas.
At nunc eam pensasse utcumque tandem negligentiam,
Sane uolupe est. atque ea quidem iam obtulit se occasio,
Vt non sine numine, uel hanc nunc, uel tunc obliuionem illam
Contigisse, credere sit. Sed quid cesso etiam adire eum, 		
Hoc ut tanto tamque insperato quam primum gaudio
Impertiam: lubentioremque faciam, quam lubentia est.
Aperite ocyus hoc: heus, ecquis he‹c est? ecquis audit?

						Hoc 
Quis pultauit ostium? Qui tibi proxumus astat. nuncia
Vt prodeat Gulussa foras: est, qui illum conuentum esse uolt. 		
Nihil aliud dicam? Vt uenire properet, ne in mora mihi
Siet, ita res est. Fecero. At iam factum oportuit: uola.
O salue mi Domine. Et tu multum salue, Gulussa mi.
Sed Ioseph iam huc, ex praecepto regis, producto est opus.
Maxumam cui laetitiam et triumphum adfero, aduentu meo. 		
Optume factum, et gaudeo. nam illi faueo iuueni: quem ego
Esse scio honore quouis dignum. Est sane: at nunc matura. ita


Facto opus est. Curabitur. 

Nulla est conditio tam desperata, quae
Non in melius, quom Dij uolunt, cito					
Restitui queat. quod de me adeo cuiuis	
Facile est noscere: qui nihil sane minus,
Atque pistorum ille praefectus, reus
Peccati in dominum meum regem, illo in crucem
Acto, ego clementia eius pristinae					
Dignitati restitutus uiuo tamen.
Sed quem uolui, eccum. Ioseph, te plurimum
Saluere iubeo. Salue Hanno: isthaeccine
Est fides? Peccaui, fateor: uincor: at
Nunc, quando tibi Deus et uirtus tua					
Reditum et restitutionem in meliorem statum
Aperuit, tuae fuerit sapientiae,
Magnitudinisque animi, quod accidit,
Obliuisci: quod instat, curae habere. ita
Aequom ac dignum alijs factis tuis feceris. 				
More hominum fit Hanno, ut miserorum, male,
In foelicitate capiat obliuio.
At ego illud, scio, quam doluerit cordi meo.
At nunc gaude, mi Ioseph. Quid gaudeam?
Equidem iam te fortunatum fecero. 				
Isthuc Deo in manu est, ubi dignabitur.
At, sine controuorsia, Ioseph, Dij
Te omnes adiuuant. Ita uelim: sed nihil
Sentio etiamnum. Faxo ergo ut sentias.
Quin dic, quid tandem est bonae rei? Accipe hem, 		
A Parhone rege missus sum modo,
Vt te adducerem. Hem. Ne uerearis. bono
Animo es. Dij te, Ioseph, seruatum uolunt.
Obsecro num nam ludis tu nunc me? Egon'
Te? quamobrem? Nescio: sed qui isthuc credam ita		
Esse, mihi dici uelim. Dicam tibi.
Rex gemini sibi obuersati insomnij
Confusus portentosis ambagibus,
Cunctis diuinis ac coniectoribus,
Et quotquot tota Aegypto sapientia					
Praestant, consultis frustra, ut cui nihil	
Explicare quidquam possint, quom magis
Inde etiam consternaretur, de tua
Et opportune maxume sapientia
Suggessi: quondam ipse quam expertus fui. 				
Quare huc te accersitum, iussit ire me,	
Eiusdem quo beneficij, cuius mihi
Olim, nunc item ipsi facias copiam,
Perpetuo sic eum deuincturus: simul
Et libertatem, et nobilitatem ex eo, 					
Et gloriam tibi, et rem pariturus. Bene, ut
Me Deus amet, factum gaudeo. Dic, bonan'
Mihi fide isthaec uerba dixisti? Bona.
Non mihi credis? Deus supreme, iterum
Mihi natus uideor, si uera praedicas. 					
Ita me amet, quam ego amo, ut haud mentior tibi
Ioseph. Deus tibi oro semper omnia
Optata offerat. eamus: duc me ad eum obsecro.
Isthuc Deus bene uortat. Ita spero quidem.
Fac modo animo praesenti ut sis. Quin caue			
Mi Ioseph, ne committas nunc, ut tibi
Ipse defuisse uideare. quod quidem
Ita diuina occasione, atque indole
Ista tam egregia, iuxta indignum foret.


Bene gerundae rei facultatem datam					
Amittere, dementia est. Faciam sedulo.
Eamus iam ergo. Atque aliquanto lubentius,
Quam quidem huc accessi. O Gulussa, Vale.
Gratias habeo atque ago merito maximas
Tibi, uicissimque, ubi quid usus uenerit, 				
Bene faxo lubens. Benigne dicis: Vale,
Atque salue, Ioseph, ac bene rem gere.
Oh: quid est quod nunc malim, quam quod iam huic
Euenire intelligo: e paedore sic
Ad benigniorem tandem sortem uti					
Euehatur, uirtus ita ut meretur eius?
Nam si haec regi interpretetur somnia,
Vt fecit concapteiueis antehac suis,
Et libertatem ei, et opes, et gratiam,
Cumulate partum iri scio. Quod reliquom est, 				
Spectatores, qui uirtutem ducitis
Maxumi, aequom est Ioseph gratia,
Vos dare plausum postremo in comoedia.
