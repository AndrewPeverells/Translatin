Quotquot theatro nostro adestis, tum viri
Tum feminae, novam sacramque fabulam
Vobis hilariter offero, cui nihil
Inest pudendi sceleris aut lasciviae. At
 Quemadmodum Unusquilibet vel Hecastus hic
(Qui candide vobis modo exhibebitur)
Post gloriam, luxum et voluptates suas
Subito subinde ab omnibus desertus ad
Mortem feratur horridam, videbitis.
 Videbitis nihilominus, quemadmodum
(cum paenitentiae operibus seu fructibus
Essent negata nece imminente tempora)
Post criminum confessionem praeviam,
Post lacrimas cordisque paenitudinem
 Non aliter ac pius latro in cruce pensilis
Per unicam in Christum fidem Deo patri
Gravissime offenso rediit in gratiam
Et ab angelis de paenitente ovantibus
Subvectus est ad sempiterna gaudia.
 Sciat tamen spectator omnis candidus,
Multo quod aliter hunc vel alium quemlibet
Sano et vigenti corpore in proscaenium
Produceret, flagitia post enormia
Manifesta seu latentia, auctor fabulae
 Quam sorte praeventum hunc virum subitaria,
Quod ad absolutam paenitentiam sciat
Pluria requiri quam fidem ipsam catholicam,
Confessionem et absolutionem eam,
Virtute quae fit clavium Petro datarum
 Ecclesiaeque, per ministros publicos.
Cuiusmodi est eleemosyna, ieiunium,
Orationes lacrimaeque et id genus
Alia pia opera, tum in Deum, tum in proximum.
Verum sibi persuasit hunc vel quemlibet
 Morte subita praeoccupatum sic fore
Tractandum et exhortandum et hoc solacio
Fidei levandum, ne (quod absit), dum nimis
Exaggeretur quam meretur pro suis
Excessibus correctio, moriens sibi
 Male conscius satisque facere non valens,
Spe destituta animum miser despondeat
Barathrumque desperationis incidat.


Certe humilium contrita corda neutiquam
Spernit Deus, sero licet resipuerint.
 Quae vera, numquam sera paenitentia est.
Neque singularem (ut nuncupant) fidem in Deum,
Verum catholicam et universalem probat
Ab apostolis et orthodoxis proditam,
Qua non modo esse Deum et creasse haec omnia
 Et in unitate trinitatem credimus,
Christum natum, passum et in cruce mortuum
Dieque tertia excitatum a mortuis,
Sed et in Deum qua credimus et in filium
(Quem perditis nobis necandum tradidit),
 Toti fide atque amore in ipsum tendimus
Ipsique nos nostram et salutem maxime
Totaque cum fiducia committimus.
Nec voluit auctor quemlibet debere se
Certo beandum credere, quod tutius
 Nihil sit ac spei timorem adiungere.
Verumtamen quis dubitet innumeros adhuc
Posse emori tutos sineque periculo,
Ut martyrum Christum confitentium
Quondam greges, quorumque menti Spiritus
 Testatus est Dei quod essent filii?
Haec me volebat proloqui Macropedius,
Ne qui favere eum putent erroribus,
Ecclesiae quod ab unitate catholicae
Et ab orthodoxis discrepare anathema sit.
 Praeterea et hoc paucis monebo, si cui
In aliquibus minus pudice visa sit
Vel adultera introducta vel meretricula,
Nihil est in hac quod oculos pudicos laeserit.
Videbitis gestus honestos undique
 Actusque graviter exhiberi comicos.
Non hic amator virginum, non leno, non
Scortum impudicum vel quod offendat probos.
State igitur absque turbidis clamoribus.
Valete! Hecastum, cuius hinc libertum agam et
 Oeconomon, huc prodire mox videbitis.

*

Foede peccator, resipisce tandem,
Iudicis mulctas citus anteverte,
Hora ne tradat cita mortis orco
		Te cruciandum.



 Quid tibi gazam, moriture, condis?
Quid voluptates, moriture, anhelas?
Quid vel affectas, moriture, honores
		Interituros?

Dum viges sanis vegetisque membris
 Et frui dulce est scelere exsecrando,
Macera carnem, peritura sperne
		Et resipisce,

Sera ne non sit metanoea vera,
Nempe procedens baratri pavore,
 Prorsus aut nulla, hanc merito negante
		Iudice iusto.

*

Nemo omnium mortalium felicior
Me vivit usquam gentium, quod nesciam
Si quidlibet meam ad beatitudinem
 Queat addier. Formosa coniunx, filii
Acres, venustae filiae, ampla familia est.
Varia supellex ornat aedeis splendidas,
Thesaurus auro, argento et electro tumet,
Arcaeque perticaeque veste plurima
 Ex purpura vel coccino aut holoserico
Conferta sunt; laeti greges in pascuis
Uberrimis, agri feraces, commodi
Reditus sed et possessiones plurimae
Et quicquid ad felicitatem conferat,
 Iuveni valenti ac sospiti simul affluit.
Age igitur, anima, fruere rebus propriis!
Ede, bibe, epulare cum bonis sodalibus
Et amiculis. Nec terreant te, qui tibi
Diem futuri examinis praenuntiant,
 Qui faucibus crepantibus tibi praedicant,
Quod exigenda ratio sit de singulis
Quae possides vel prodigis, quemadmodum
Expenderis. Nugas agunt qui haec blacterant.
Nam quilibet (ut humana ratio iudicat)
 Rerum suarum dominus, haud oeconomus est.
Nunc igitur huc mea evocata uxorcula
De vespera cena, deinde vesperi
De crastina volupe apparanda iussero.


Hinc Daemonem amicum adiero et hunc diem
 Iocis, fritillo ac poculis sepeliero.
Prodi, uxor, aedibus, quod aliqua serio
(Priusquam amicum adeam) tibi mandanda sint.

*

Mi vir, quid evocas me ad aestum et aëra?
Quin intus ea quae erant iubenda, dixeras?
 Ut delicata, ut tenera facta es, mea rosa!
Quin palla vel calyptra operuit has genas?
Etiamne rides? Egone? Tu nae. Iam iocis
Et ineptiis missis, anime, dic seria.
Cura apparari vesperum convivium
 Et delicatum et splendidum: sint frixa, sint
Elixa, sint assata, sint liquata, sint
Quaecunque sint in copia. Nam vesperi
Nobis viri primarii cum uxoribus
Laetissime excipiendi, honeste ac blanditer
 Tractandi erunt. Convivium, mi vir, recens?
Convivae, Hecaste, denuo? Calent adhuc
Verua, calent foci calentque chytropodes;
Et denuo, mi Hecaste, convivae et recens
Convivium? Si quid calet, iam ferveat.
 Parentur omnia denuo. Hesterno die
Quae cocta, nondum absumpta sunt. Suffecerint
Quattuor viris totidemque eorum uxoribus,
Ut puto. Putas? Abi, coquantur omnia
Recentia. Licet. Qui, putas, esuri erunt?
 Cognati, amici, contribules. Ceterum,
Uxor, tua nil interest praescire quos
Adduxero. Cura apparentur quae gulae et
Ventri satisfaciant. Licet. Tribusne adhuc
Si coxero, satis arbitraris? Ut hoc genus
 Muliercularum illiberale est et tenax!
Novem decemve adduxero, ut te Iuppiter,
Mala sciscitatrix, perduat. Ne irascere, at
Memineris ut nobis sacerdotes crebro
In contione publica denuntiant,
 Quod de omnibusque et singulis quae prodigi hic
Absumimus, largimur aut expendimus,



Coram supremo iudice in novissimo
Die exigenda est ratio. Te iam scilicet
Terret dies novissimus. Quos tu mihi
 Narras dies novissimos? Nugantur ii,
Qui istaec ferunt. Quo ex arculis nostris sibi aes
Emulgeant, hi nos subinde territant.
An non licet mihi meo pro arbitrio
Quae propria sunt expendere aut partis frui?
 In parricidas, in latrones, in canes
Verpos, in ethnicos et id genus impios
Discussio haec desaeviet. Baptisma nos
Christusque nos servabit, aut si quid sit in
Nobis mali, post lacrimis piabimus.
 Neque nos sumus virtutis omnino vacui.
Quod namque abundat, erogamus interim
Pauperibus, orphanis, peregrinis. Sacras
Aedes sacris diebus ingredimur, Deo
Precem dominicam fundimus, fidem quoque
 Nulla impiorum dogmatωn aspergine
Foedam tenemus integram. Vade, stolida,
Et coquito quae coquenda sunt. Novissimus
Quidem dies nunc longe abest: venturus est
Post multa tandem saecula. Age fruamur his
 Praesentibus, dum aetas favet, tempus iuvat
Fataque sinunt. I, mea rosa, istaec expedi.
Ego Daemonem accedo amicum proximum,
Cum quo iocis, facetiis et lusibus
Tempus teram usque ad vesperam. Vade igitur et
 (Quia imperare non queo tibi nec volo)
Regredere quaeso tempori. Heus. Quid nunc? Volo,
Si quispiam me quaeritet, ne facile me
Prodatis aut sinatis evocarier,
Quod hunc diem genio dicavi liberum.
 Sequere, Panocne. Hem. Tu familiae praecipe.
Curabitur. Vir hic admodum fit prodigus,
Qui ne quidem blandis logis nec asperis
Compescitur. Nisi aliquid ego largissimis
Illius usque impendiis detraxero,
 Cito res domestica tota dilabetur. Heus,
Heus, Daetre, ades! Decem viris vel feminis
Coqui volebat; alteram partem cate
His sumptibus detraxero. Foculis novis
Vetera recocta (modo integra) inserenda sunt.
 Heus, Daetre.  ------



*

------  Daetrus hic. Quid, era, factum voles?
Cape sportulam atque hos aureos solidos duos.
Ex omnibus quae per macellum veneunt,
Quantum satist decem viris, eme optima.
Papae! Decem iam denuo? Denuo decem.
 Si addas adhuc solidos duos, vix emero.
Abi, frutex, non emeris? Non emero,
Ut veneunt iam obsonia. At si me audias,
Probe admodum tibi consulam. Quae adhuc super
Sunt reliquiae veteres, novis, ut recaleant,
 Interserantur callide. Parcatur huic
Dimidio emendi impendio. Recte mones,
Si industrie fieri queat. Tam industrie,
Ut nec vel ipsa sentias quae feceris.
Sine me meo periculo hanc cudere fabam.
 Sino. Vide, ne in aliquo honori deroges.
Mercare quod putas fore necessarium.
Ego interim curabo cum famulitio
Quod ad voluptatem atque splendorem attinet.
Vadam. Tenacitas mehercle mulieri
 Sordesque natura insita; haud ullo queunt
Respectu honoris vellier. Satius mihi
Fuit igitur obsequi atque idem suggerere quod
Certe videbam velle eam sibi suggeri,
Quod hinc mihi concilio pacem et gratiam.
 Prospicio Daemonis fores aperirier.
Proripio me, ne forte erus me hic opprimat.

*

Hoc est quod intus dixeram tibi, Daemones. Sistamus hic
Cum poculis fritillum, ut alea et orbibus lusoriis
Moveamus ultro taedia. Hem, sistamus. At quis legibus
 Certabimus? Victo hauriendus cyathus est. Immo magis
Victo hauriendus cantharus cyathusque victori cadat.
Adhuc placet, non admodum terret capax me cantharus.
Puer, ades et his infunde vina poculis, dein domum
Te proripe atque satage, ne quid imparatum offendero.
 Cave deinde, si petat me quispiam, ne me indices.


Non indicabo, sed tibi quis usque cyathissabit et
In ceteris minister erit? Iners inertis non eget.
Abi, piger, manum laboribus applica. Nos nostra enim
Curabimus nobisque cyathissabimus. Redi! Hem? Mane.
 Primum omnium dic coniugi nos adfuturos vesperi.
Dicam. Philopono dic, paret vino hauriendo dolium
Dulcissimum. Licet. Inde toti familiae ut sese excolant,
Chorum instruant laetique nos cum carmine excipiant, quod hunc
Diem atque noctem subsequam genio dicare statuimus.
 Facesso. Numquid aliud est, quod exsequendum praecipis?
Nihil. Valete sospites. Iam nostra agamus ludicra.
Agamus. En bis unio. Bis senio. En bis binio.
Bis quinio. En bis ternio. Bis quaternio. Bis quaternio.
Victoria haec mihi cesserit. Bis ternio. En bis quinio.
 Bis binio. Descensus usque noster est. Bis senio.
Ascensus hic spondet mihi victoriam. Bis unio.
Profecto prodigiosus hic iactus fuit. Fuit quidem,
Sed iam vicissitudinem hanc mutavero. Te verbero.
En ternio et quaternio. Me verberas, et ventulus
 Me verberare visus est sub dextro hoc hypochondrio.
Quid somnias? Non somnio, sed intro eamus, obsecro.
Eamus. Ast uterque prius exhauriat sibi poculum.
Praebibe; sequar. Bibi. Sequere, nam poculo hoc plagae tuae
Medebere. Id quod faxit Aesculapius. Faxit. Bibe!
 Bibi, sed hauddum sentio. Cedamus intro, Daemones,
Extraque ventum haec coepta terminemus alacrius. Placet,
Nam corpori aegro aquilo intulit persaepe multa pericula.

*

Nihil, sodales, tandem erit
Caro nostra quam exstinctus cinis,
 Et mollis instar aëris
Sese resolvet spiritus.

Ut nubili vestigium
Haec vita nostra transiet,
Ut nebula dissolvenda, quae
 Radiis liquet solaribus.

Perinde ut umbrae transitus
Vitae suavis tempus est,
Operisque nostri ac nominis
Cum tempore erit oblivium.


 Igitur, sodales, commodis
Fruamur his praesentibus,
Veluti iuventa celeriter
Imbuti Iaccho et balsamo.

Non temporis flos transeat,
 Vernis coronemur caput
Per omne pratum et compitum
Rosis, priusquam marceant.

Nullus sit exsors gaudii,
Laetitiae ubique symbola
 Linquamus, haec quod una sit
Pars atque sors mortalibus.

*

Grandi malo servi putant se obnoxios,
Cum imperia sedulo exsequuntur erilia.
Id quod mihi quoque tunc persuaseram fore,
 Cum servitutis colla subderem iugo.
Verum secus modo iudiNam tum (licet
Operans et obsequens) eram multo omnium
Liberrimus, curam omnem in alios transferens.
Libertus ubi iam factus sum, cura undique
 Rerum omnium domesticarum me opprimit.
Si quid vel intus vel foris vernaculi
Neglexerint, mihi imputatur, quasi geram
Curam universam. Accedit his quod nec mihi
Oboediunt nec gnaviter suis student
 Negotiis. Nam aut garriunt aut lusitant
Aut in foro omnibus obstrepunt, sua neglegunt.
Videbo quid Daetrum moretur, quominus
Ferat coquenda coquatque edenda vesperi.
Vos fulcra, mensas, gausape et mantilia,
 Orbes, quadras vasaque parate, ut iusseram.
Audistin' haec? Parate cuncta, ut iusseram!
Non audient me, suspicor, sed, ut abiero,
Ad fabulandum aut feriandum confluent.
Recta tamen vadam in macellum, uti videam
 Quid hactenus Daetrum moratum est. Si quidem
Occurrerit, viae laborem ademerit.



*

Quantumlibet festinet era, quantumlibet Apeleutherus,
Res neutiquam processerit nisi Daetrus adsit, qui coquat
Quae edenda sunt. Quid discus absque edulio? βοῦς λοκρικὸς.
 Tantisper ergo moremur hic, dum redeat is qui amissus est
Dumque ille abest, cui labor et omnis opera inutilis est. Placet.
Miranda sunt profecto, quae de nostro ero memoras mihi.
Nam quamquam is hactenus fuit rerum omnium profusior
Et ad voluptatem gulae atque Veneris indulgentior,
 Numquam tamen tam futilem festivitatem prodidit.
Timeo hercle ne res tam insolita siet viro malo omini.
Merito quidem; nam saepe post Phoebi micantis caumata
Sequi solent tonitrua, extremumque risus luctus est.
Memini quibus mors imminebat ocius, quod gaudio
 Intemperato se nimis resolverent. Id ominis
Dii boni avertant! Utut se habebit hoc negotium,
Videbitur. Nos interim curemus ea, quae iusserat
Per singula exacte exsequi, si non velimus ulmei
Rebus quibuslibet imparatis reddier. Mensam ampliter
 Primum instruamus, lectulos sternamus atque pocula
Munde eluamus, inde frondibus atrium virentibus,
Herbis quoque redolentibus adornemus atque (ut iusserat)
Chorum ex ephebis et puellis ordinemus consonum,
Ne sit, quod oculos introgressi offendat aut bilem excitet.
 Mones probe. At iam tandem adest Daetrus gravis cupediis,
Qui utrique nostrum aliam laboris sordidi ansam porriget.
Comitatur Oeconomus, cui cura est rei domesticae. Is
Iurgabitur, scio, et arguet nos otii aut socordiae.
Syndule, non te pigeat operis aut laboris sordidi,
 Nam se omnibus servus fidelis applicat laboribus.
Porro huius ego pro iurgio respondeam. Quid hic foris
Nugamini? Nihil est in aedibus quod exigatis? Est,
Sed hactenus Daetrum morati ipsum sequemur praevium.
Sequiminor impigri. Est enim quod utrique committam. Licet
 Te sequimur. Anne dixeram? Praedixeras. Sed obsecro,
Quem principem virum eminus videmus huc gravissimis
Properare gressibus? Moremur; haud enim mediocris est
Vir dignitatis, quisquis est. Id quod suis tum vestibus
Tum gestibus, tum maxime qua praeditust heroica
 Maturitate in moribus plane indicat, prae se ferens
Ingens decus et auctoritatem regiam. Videtur hic
Legatus esse Caesaris regisve magni nominis,


Quod haec severitas et haec maturitas nulli siet
Nostratium. Cedamus intro; nam pudet tantum virum
 Excipere; nam nos appetit. Siste, pudor absit rusticus.
Quid digne ero respondeas, fugisse si resciverit?
Non nos quidem hic momorderit; si quid loquendum, ego eloquar.

*

Iamdudum in his mundi infimis convallibus praedivitem
Homuncionem habitare multi praedicunt, quem rex deum
 Hominumque maximus iubet citarier, quem singuli et
Henecastum et Unumquemlibet compellitant. Hunc primulum
Legatione functus opto convenire serio.
Erum petit. Verum. Heus, boni iuvenes, mihi aedes divites
Quas Hisecastus habitat, ultro ostendite! His in aedibus
 Habet Hisecastus ipse erus noster, domine venerande, quem
Omnes Hecastum nuncupant. Idem est. Vocetur huc foras.
Dudum exiit, mi heros, domo necdum reversus est. Eram
Si poscis, ipsa adest. Vocetur haec. Panocne, eram evoca.
Vocavero. Quo abiit erus? Ad amiculum animi gratia,
 Ut poculis vel lusibus iocisve tempus exigat.
Tempus terendum lusibus? Tempus terendum poculis?
Quo nihil habet preciosius, quo nihil habet iucundius,
Quo debuit vitam priorem lacrimis foedissimam
Piare et ad vitae futurae gaudia aspirare, cum
 Nil morte sit ei certius, nil mortis hora incertius?
At quid moratur uxor? Aut quin huc vocata proruit?
An despicit summi mandata regis haec, quae perfero?
Iamdudum in amplos apparatus vesperae cenae, arbitror,
Distracta subito non quit explicare se vel comere.
 O dirae et exsecrandae opes mortalium, ad quid non solent
Mentes suorum cogere? Eccam eram sua cum ancillula.
Heros, vale; nam est quod agam in aedibus. Adolescentule, vale.

*

Papae, quis hic? Salve, vir inclite. Salva sis,
Muliercula. Mene quaeris an virum meum?
 Primum omnium tuum maritum, deinde te
Quoque admonendum censui. Sed ille ubi est?
Ecastor istuc nescio. Solus abiit.


Videto quid respondeas. Os namque quod
Mentitur, occidit animam. Egone mentiar?
 Ne quaeso suspicetur id dominus meus.
Videlicet, servi tui novere quod
Tu nescias? Mitte igitur ocius qui eum
Adducat! Est enim mihi res seria,
Iussum quoque necessarium regis mei
 Ter maximi, quae et indicare me quidem
Quam primum oportet, ast eum mox exsequi,
Modo rationem suae salutis habuerit.
Me miseram, ut hoc sermone me quoque territas.
Hic terror est maioris initium, nisi
 Nos audiat. Voca virum! Timeo admodum,
Ne non velit vocarier. Nolit, velit,
Ducatur huc! Puella, vade et evoca
Nostra ex familia quempiam Evocavero.
Quem mittam in aedeis Daemonis, si fors queat
 Post pocula inde educier. Vocavero.
Aliudne dici praecipis? Nihil aliud.
At cum vocato regredere, ut dicam tibi
(Si forte causa postulet) qui vesperi
Sint ordinanda fercula in convivio.
 Facesso. Abi. Quid tanta modo pro vespere
Est cura tibi convivio, cum nescias
Num habitura sis tuo cum marito vesperem?
Quid audio? Iuvenes sumus, sani sumus
Lustrumque nondum septimum transegimus;
 Qui mors subita nos opprimat? Quaeso, melius
Mihi ominare, ne quibus terroribus
A poculis et ferculis nos distrahas.
Si mihi vacaret his tibi de singulis,
Muliercula, respondere, non quam stulta sis
 Modo sed et quam insanias, attenderes.
Sed nunc adest puer vocatus; praecipe
Ei marito quod velis referrier.
Tantisper hic manebo dum peregeris.

*

Prodire me foras iubebas, era? Quid exigi voles?
 Reverte in aedeis Daemonis quam potueris celerrime
Et revoca erum. Non audeam tentare, quod iubes; nam erus
Interminatus est mihi iam serio, ne se hoc die


Aut evocarem aut proderem. Novi, sed imminet modo
Necessitas ultima: velit, nolit, statim accersendus est.
 Dices virum primarium ter maximique Caesaris
Legatum adesse in aedibus, qui iussa perfert seria
Sine remora denuntianda, et inquies quod mortis et
Salutis ultimae discrimina imminent si neglegat.
Legatum adesse dixero, cuius necesse est iussibus
 Mox serio respondeat. Sic dixeris. Sic dixero.
Alii vide ne dixeris. Non dixero. Vade interim.
Puella, sterne mensam in edito domus triclinio,
Ut hospitem excipiamus hunc cum honore summo et gaudio.
Operam dabo quo splendide sint apparata quaelibet.
 Niteant parietes byssinis, hyacinthinis, holosericisque tapetibus.
Faxo libens. Fac, mensa et auro splendeat
Radiante gemmatisque poculis. Licet. Loca singula
Styrace, ture et galbano suffita sint. Suffita erunt.
At celeriter. Celerrime. Iam comiterque et callide
 Mihi loquendum cum viro hoc donec maritus exeat,
Si forte venari queam, viro meo quid nuntiet.
Ipsusque adit me denuo.  ------

*

------  Mulier, quid est quod inutili
Iubes labore distrahi totam familiam in aedibus,
Ut putridam carnem oppleas enutriasque vermibus?
 Si habeas quibus vitam tuam serves et hoc corpusculum
Moderate operias, aliud his regionibus nil postules.
Nam is cuius hac legatione fungimur, ditissimus est,
Qui in propria mensa suis paravit immortalia
Sua fercula atque pocula, utpote omnibus sese hac brevi
 Vita pie colentibus et amantibus. Quid denique in
His lacrimarum vallibus congeritis aes, vestes, opes,
Captatis ampliter voluptates, honores, commoda,
Cras morte certo certius morituri et omnia haec velut
Nihilum relicturi? Id quidem cognoscimus, vir optime.
 Sed (obsecro) quid adeo mortem interminaris iuvenibus
Sano atque vegeto corpore? An non plurimis annis adhuc
Vitam poterimus prorogare et ultro caelis perfrui?
O si scias, quam haec stulta sit praesumptio: modo trepida
Resipisceres, hunc fastum et hunc luxum ut lutum contemneres
 Iramque flendo iudicis caelestis antevorteres.


Qui stulta? Non propitius est Deus optimus? Qui et in ultima
Hora diei in vineam properantibus post otium
Magnum dabit parvi laboris praemium? Si vera sit,
Numquam profecto est sera paenitentia. At tu qui scias,
 Homo bulla inanis et levis, quod horam ad undecimam queas
Perducier? Nam qui spopondit paenitenti gratiam,
Is negligenti non spopondit crastinum. Quin etsi ad id
Aetatis ultimae senex perveneris, qui nunc scias,
Quod te in suam paterfamilias vineam missurus est?
 Quandoquidem donum Dei, perfecta paenitentia, haud
Res propriae virtutis est. Tuque interim spreta Dei
Patientia longa secundum cor tuum non paenitens
Tibi in supremum examen iram congeris. Tu territas
Me neutiquam mediocriter dirae necis vocabulo.
 Verumtamen difficile mihi persuadeas, haec omnia
Quae possidemus ampliter, fore deserenda adeo temere
Et stulte et inconsulte, ut illis non fruamur libere.
Qua vel sua clementia Fortuna vel dii boni
Nobis suo favore contulere abundantissime. At
 Iam sermo suspendendus est; tandem maritus advenit.
Ut video, non resipueris donec tibi Letum sua
Vitam sagitta transigat. Vade igitur et fac quod tuae
Censes saluti commodum. Vadam et videbo quid mei
Convivio et triclinio apparaverint. Te quoque velim
 Marito adesse vesperi. Is mihi modo conveniendus est.
Profer, puer, diploma divinaeque legis codices.
Hem tibi, domine, diploma divinaeque legis codices.

*

Quem sese homo dicebat esse, qui iubebat me sibi
Assistere? Insignem virum magnique regis nuntium.
 Se nobilem, se divitem, se purpuratum aut splendidum
Auro exhibebat nuntius? Non admodum. Verumtamen
Ea est viro in sermone, vultu moribusque auctoritas,
Maturitas probitasque, ut (absit verbulo indignatio)
Te rusticum, te barbarum censerem et hominem sordidum.
 Nugare. Si pannosus est, si pauper et ignobilis,
Non regius legatus est neque huc bonis avibus venit.
Ubi reliquisti virum? Cum uxore nostris pro aedibus.
En tibi hominem! Vide et experire, ipsus quis est vel quantus est.
Pol tam gravem non credidi. Relucet ex facie viri
 Reverenda morum dignitas et honore digna sanctitas.


Haec dixeris, cum hominem loquentem audiveris. Salus tibi
Sit, quisquis es, venerande Men' quaeritas? Tibi quoque salus
Vitaque functo mors bona et vitae futurae gloria.
Tun' ipsus es qui vulgo Hecastus diceris? Hecastus sum ego.
 Rex regum et imperator omnium per orbem maximus
Me misit ad te nuntium iussitque te absque mora suis
Assistere tribunalibus deque omnibus quibus usus es
Vel abusus et quae sub polo per fas nefasque possides,
Sibi rationem reddere. Et ne existimes rem frigidam
 Et hanc meam legationem subdolam aut minus ratam:
En litteras chirographumque, quo suam ad praesentiam
Te tanta maiestas citat. Quid Caesari mecum fuit
Commune, ut accepti datique subito iustum calculum
Suum ad tribunal exigat? Quid? Num imperator me sibi
 Servum, colonum, debitorem aut oeconomon existimat,
Ut referam ei omnem calculum de singulis? An non licet
Mihi de meis et quod volo et quantum volo, quando volo et
Quibus volo et quemadmodum volo, meo pro arbitrio
Impendere? Has lege litteras primum omnium atque intellege.
 Si postea quid haesitas, tibi clarius praecepero.
Proh Iuppiter, cuiusmodi haec scriptura et haec elementa sunt?
Nostrae profecto non habent formam stilumve curiae.
Quasi hi characteres Dei digito exarati sint, ita
Grandem mihi timoris horrorem ingerunt. Quid mussitas?
 Cito perlege citiusque responde, ut sciam, quid sit mihi
Renuntiandum Iudici. Tuam fidem! Est in litteris
Reverenda quaedam antiquitas, punctis figurisque haud parum a
Nostra litura discrepans, ut neque legere verbum queam
Miser nec intellegere quae exarata sunt. At sunt mihi
 Duo filii, quorum alter humanis diu versatus est
In litteris. Morare dum sensum mihi horum versuum
Is explicet. Vocetur. Heus, vocato Philomathea meum
Gnatum, ut statim compareat. Post alterum curabis, ut
Legatus hic dignissime excipiatur hospitesque ceteri.
 Et filium tuum, ere, vocabo et alterum curabitur.
Numquid aliud me vis? Nihil nisi ut ipsus actutum advolet.
Dicesque quamprimum illius me opera indigere. Dixero.
Me et cura et anxietas et horror artuum simul obruunt.
Dolet latus, cor palpitat, quasi febribus concussa sint
 Carnes et ossa contremunt. Super omnia haec legatus hic
Me et iussa regis maximi torquent pavore maximo;
Et ad ipsa quid respondeam, ignoro omnium miserrimus.
Heu me, vicissitudo quanta subito rerum est omnium.
Sed ecce Philomathes adest, gnatus meus iuvenior; hic
 Mihi, spero post has litteras lectas feret solacium.



*

Subito legentem Hippocraten puer meus
Me devocat. Quis hic? Pater quid tristis est?
Salve, pater. Quid tristis es? Quid et manum
Lateri apprimis? Me subitus invasit dolor
 Sub dextro hoc hypochondrio. Linguam exsere! Hem.
Cedo manum. Hem manum. Pleuritis est,
Morbus profecto neglegendus nemini,
Nisi forte cui vitae salus invisa sit.
Is namque praecipiti gradu adducit neci,
 Nisi eam reppulerit initio medicans manus.
Fidito, pater. Lecto Galeno facile te
Servavero. Sola hacne causa subito me
Modo devocari iusseras? Non hac quidem,
Fili, sed alia, quae premit pectus meum
 Multo magis. Vidistin' hunc virum gravem?
Quin viderim? Magni imperatoris (ut ait
Et ut indicat maturitas) legatus est.
Qui me suis verbis gravibus et litteris
Eius tribunali ocius sisti iubet
 Et omnium quae nostra sunt, rationem ibi
Ut nacta sunt vel distributa, reddere.
Ne cesseris. In ius vocandus est pater,
An imperator omnibus nostris bonis
Praescribet ultro calculum? Audi cetera.
 Venerandae adhuc antiquitatis obtulit
Diplomata, brevibus quidem illita versibus,
Sed litteris tam insignibus uti non manu
Mortalis hominis, at Dei scripta putes.
Tantum ingerunt horroris intuentibus.
 Quas dum neque intellegere queo neque legere,
Te devocavi ex edito museolo,
Ut verba, sensum et ordinem cum expresseris,
Sciam quid alto principi respondeam.
Diplomata sua mihi vir ipsus displicet
 Videatque nostro in orbe doctos et sophos.
O utinam in hac re, gnate, patri commodes
Pro maximis tibi traditis impendiis.
Et quicquid ad philosophiae artes attinet
Omnesque leges tum profanas tum sacras
 Omnemque linguam haud barbaram novi probe.
Quid proposuerit, quod facile non solvero?


Sed in viro est (dum attentius considero)
Non saecularis dignitas (ut credidi)
Fastusve regius, sed horror ac stupor
 Cultus Dei et caelestis amplitudinis.
Hoc dixeris, cum ipsum loquentem audiveris.

*

Hic est, Hecaste, qui tibi regis mei
Mandata legat et explicet? Is est. Cape, lege.
Plus aequo in hoc loco moratus sum; expedi.
 Quid stipes hic elinguis es? Qui non legis?
Horror, pater, me invadit, anxietas quoque
Non mediocris. Nam elementa quamquam barbara
Miram Dei potentiam prae se ferunt.
Humaniores litteras scio, barbaras
 Neque legere neque intellegere, pater, queo.
Egone miser, qui post tot auri impendia
Nil eruditionis in te nactus sum?
An non in hoc te litteris mandaveram,
Ut, sicubi res postularet, tu meas
 Causas viris coram probis defenderes?
Et ecce nunc in hoc meo discrimine
Stas mutus absque mente, voce et sensibus.
Lege vel abi in malam crucem, ignavissime!
Ne caede gnatum innoxium. Nam tu magis
 Taxandus es, qui tantum eidem litteras
Tradi volebas, quae aut forent rebus tuis
Perutiles aut ampliter gnati tui
Tum gloriae tum dignitati consulant,
Dei optimi et propriae salutis neglegens.
 Porro ex Deo omne pendet hoc negotium
Totumque divinum est quod hic tractabitur.
Quid audio? Non dixeras exordio
Summi imperatoris te adesse nuntium?
Et esse dixi et sum quidem παντοκράτορος
 Et imperatoris minister maximi.
An non Deus rex regum et omnium ubilibet
Dominantium? Hic suo tribunali iubet
Te assistere, ut simul exigaris omnium
Quae gesseris rationem et artum calculum.
 De idololatria, infidelitate deque falso
Iureiurando, dolo, periurio,


Fastu, gula, luxu, libidine, acedia,
Furto, philargyria, rapina, caedibus,
Livore, bile et id genus facinoribus,
 Quibus Deum patrem optimum et ter maximum
Negare minime veritus es, sed omnibus
Tum animi tui tum corporis pulcherrimis
His dotibus cum argento et auro plurimo
Abusus es. Quorum omnium te, homo, Deus
 Non principem aut dominum, sed oeconomum sibi
Constituerat, quo ea non tuae libidini
Sed commodis et gloriae domini tui
Expenderes, nunc petitur aequus calculus.
Tot atque tantis me procellis obruis,
 Ut mente desperationi proximus
Deficere me putem. Sed ista qua mihi
Minaris actuum omnium discussio,
Post longa creditur futura tempora.
Quis interim interdixerit fruisci iis
 Quae vel labore parta sunt vel annuens
Mihi vel patri Fortuna large tradidit?
Homo bulla inanis, exigis quis vetuerit?
Divina virtus celeriter te eliserit,
Te extruserit, te eraserit, te exstinxerit.
 Divina enim animadversio, etsi pluribus
Sit differenda serius, tibi imminet
Et occupabit neglegentem ocissime.
Quapropter expende ocius, quid his super
Respondeas. Vehementer urges, nec tamen
 Tempus locumve examinis certo ordinas.
Nunc imminere diximus tempus locumque
Diximus dudum, atque adhuc recalcitras.
At qua via gradiendum erit? Te rapuerint
Hinc ultro qui accusaverint, Dei angeli,
 Tum daemones, tum propria conscientia.
Et ipse te tunc, ut modo, accusavero.
Cui iudici? Inflexibili et horribili Deo,
Cuius tremunt vultum inferi superi quoque.
Non advocato causa et epitropis potest
 Committier? Coram ipse oportet adsies.
Nullaene igitur indutiae? Nullae. Hei mihi.
Prosintne opes? Minime. Precesne? Neutiquam.
Heu heu miser, quid natus sum? Quot undique
Me subito circumdant mala? Haec ante omnia et
 Te praevidere et te cavere, cum diem
Tibi otio terere liberet, oportuit.


Nunc ergo dic, quid Iudici renunties.
Neque enim licet posthac morari quidpiam.
Angustiae graves mihi sunt undique.
 Ignoro quidnam fecero, quandoquidem
Durum aggredi et periculosum renuere.
Cum nullus igitur sit legere qui possiet,
Hoc ipse lege diploma, quo certo sciam
Quid me citanti iudici respondeam.
 Onus hoc subire tuo haud gravabor nomine.
    ןיִסְרַפ  לֵקְת  אֵנְמ id est: Numeravit hos
Vitae tuae dies Deus verissimus
Et ponderavit minus habentes maximus;
Divisit itaque te e solo iustissimus.
 En prior. Et altera haec, quam clarius
      Intellegas, sententia est: ֶתיֵבְל וַצ 
׃הֶיְחִת אֹלְו הָתַּא תמ יִכּ quod est: Homo,
Domui tuae dispone, quia morieris et
Non vixeris. Hic est tonantis nuntius.
 Ergone moriar? Certius quidem nihil.
Qui moriar annum vix agens tricesimum?
Moriere nec posthac habebis crastinum.
Egone moriar, opibus qui abundo plurimis?
Cui sunt amici, proximi, uxor, liberi?
 Vide quid hi te iuverint. Moriendum erit.
Quid nunc remandas iudici? Dic sine mora.
Heu me! Velim nolim, omnium miserrimus
Petam supremum Iudicem. Sequere ilico.
Tu quoque, puer, cape sarcinam. Migremus. Hem.

*

 O Mors, quam amara est mentio tui viro
Sano, cui tranquilla rerum est omnium
Possessio libetque adhuc capere cibum.
O anima mea, solis relicto lumine,
Uxore blanda, liberis caris, bonis
 Amplis, amicis integris et hoc
Tuo suavi corpore, rapiere nunc
Per atram et ignotam viam necis horridae ad
Summi tribunal iudicis, cui ne quidem
Unum ad decem milia referre potueris;
 Ubi nec opibus, quia dives est, nec gratia,
Quia iustus est, sed nec dolo, quia sapiens,


Nec pragmatis, iudex quod ipse et testis est,
Agendum erit. Quid obsecro tandem spei
Nobis duobus unicis, nisi quod salus
 Speranda nulla est perditis? O si modo
Ex omnibus vel unum amicum offenderem,
Qui se meis comitem exhiberet passibus,
Qui usque ad tribunal iudicis causam meam
Pro viribus defenderet: vir is quidem
 Non mediocre afferret mihi solacium.
Talis mihi intus aut foris prensandus est.

*

O Mors, quam amara est memoria
Tui viro sano, cui
Tranquilla rerum est copia
 Libetque adhuc epularier.

O saeva mors, o dira sors
Homini scelesto et impio,
Cui soluto a corpore
Mors imminebit pessima.

 Mors quamquam acerba corporis,
Tamen ipsa momentanea est;
At spiritus mors perpes est
Adeoque multo acerbior.

Mors prior amicum separat
 Ab amiculis mortalibus,
Secunda mors hominem a Deo
Vivente in aevum disgregat.

Quia quamdiu Deus Deus,
Tam diu erit impius impius;
 Tantisper hic in tartaro,
Quantisper ille in gloria.

*

Quam is est beatus qui ita probe vitam suam
Instituit, ut morte ingruente neutiquam


Timeat, sed audeat ultro adire iudicem.
 Id ex mea infelicitate maxima heu
Sero nimis considero. Nam cor meum
Tot opprimunt curae ut quid expediat mihi
Primum omnium tentare, prorsus nesciam.
Vitam meam dum pristinam considero,
 Plus terret orco dira conscientia.
Si in posterum emendationem spondeam,
Morbus premit, mors imminet, Deus quoque
Iratus instat arbiter; cuius quidem
Solus tribunal mox adire exhorreo
 Et nescio si ex omnibus sit quispiam
Amiculis qui me velit comitarier.
Tentare tamen id est necesse maxime,
Quod solus hunc ausim adire iudicem.
Se primus ingerit cum amicis Daemones:
 Is primiter mihi modo conveniendus est.

*

Eamus et videamus ut Hecastus vetus
Valeat amicus. Eamus. Eccum is obviust.
Ut est, Hecaste? Non adhuc sapiunt tibi
Vina vetera? Ecquid tristis es? Qui sese habet
 Lateris dolor? Quid vina, amice Daemones,
Mihi suggeris? Dolor ingravescit plurimum,
Verum aliud est quod urget hoc vehementius,
In quo tuum atque ceterorum plurium
Consilium et auxilium invoSis bono animo.
 Nihil est enim quod viribus, quod opibus et
Prudentia tibi non queamus benevoli
Impendere. Heus, propone causam; nostrum erit
Succurrere. Imperator et rex maximus
Suo tribunali iubet me assistere
 Et de omnibus factis, logis, rebus quoque
Mihi creditis rationem ad unguem reddere.
At solus apparere summo iudici
Quandoquidem non audeam, vos deprecor
Pro nostra amica et vetere consuetudine,
 Ut vel simul cuncti vel unusquilibet
Mecum profectus ad tribunal iudicis
Pro me advocatus vel patronus adsiet.


Confide; nam pro viribus te quisque ibi
Iuvabimus. Sed quando proficiscendum erit,
 Vel quo modo, vel quo, vel ad quem iudicem?
Heu me, sine remora vel ante vesperem
Sub horrido vitae et necis discrimine
In regionem tenebricosam et inviam
Migrandum erit, sistendum et alto iudici.
 Praegrandis est, Hecaste, res quam praedicas,
Nostris quoque impar viribus. Si in proximo
Vico vel urbe proxima absque periculo
Coramque noto iudice haec quam nos rogas
Res foret agenda, relinquerem te neutiquam;
 Sed iam mihi id (quid hi queant, nescio) tibi
Praestare non est integrum. Mihi quoque
Non modo vacat, quod et aliis condixerim.
Nec mihi per occupationes plurimas.
Haec est amicitiae fides? Haec gratia?
 Sic destituitis in miseria quem quidem
Tantum celebrabatis olim in gloria?
Sic mandat hoc Fortuna nobis tempore.
Verum probe tibi atque amice consulam:
En Syngenes reliquique sanguine proximi
 Ultro tibi sese ingerunt: causam explica.
Nihil est quod ii tibi negaverint. Vale!
Ut hoc amici frigidum solacium.

*

Quid turbae in aedibus tuis, Hecaste mi?
Quid uxor atque liberi illacrimant domi?
 Quonam repente regio iussu foras
Citatus es? Proh proh dolor, cognate mi, ad
Summi tribunal iudicis vocatus et
Parere iussus sum, nec est qui iudicem
Mecum profectus mitiget, causam meam
 Defendat aut mihi consulat, si non modo
Sit quidpiam a vobis mihi solacii.
Cognate, non te deseremus: fidito.
Non deseram te. Hecaste, non te deseram.
Tametsi ad Indos me vel ultra duxeris,
 Per saxa et ignes perque solitudines,
Per maria ab Herculis columnis extimis
Cimmerium adusque Bosporum et Maeotidem,
Tibi comes ero individuus et te protegam.


Sed quonam eundum et quando, nobis dicito.
 Statim in horridum mortis ferar periculum et
Sistar severo iudici, cui ne quidem
Unum queam pro mille adortus reddere.
Vices tuas (ita me iuvent pii Ioves)
Doleo, sed haec mihi causa paret acerbior
 Quam possiet per nos tibi tractarier,
Ut nulla nos mortis pericula terreant.
Quapropter oro aequanimiter nos audias,
Tuae saluti consulere quia cupimus.
Tibi sunt opes amplissimae, tibi famuli
 Fidissimi, tibi liberique acerrimi.
Auri tui argentique vim cape maximam
Assumptisque famulis atque liberis tuis
Securus aggredere severum indicem;
Si quid tui nati haud queant defendere,
 Tua (cui omnia oboediunt) pecunia
Facillime redemeris. Nos coniugem
Tuam atque rem domesticam, ut tibi proximi,
Tuebimur. Tuebimur. Tuebimur.
Nihilominus ubi te paratum scierimus,
 Adusque portam prosequemur ampliter.
Te prosequemur. Prosequemur insimul
Te summo honore et ampliter. Me miserum, ut est
Vana et caduca sanguinis fiducia!
Sic adiuvatis proximum? Cognate, (si
 Vis) hoc boni consule quod offerimus. Vale! Heu,
Parcere meis quidem volebam liberis,
Sed ab omnibus desertus hos cogar quoque
Mihi obsequentes atque comites reddere.
Eccos meum ob malum madentes lacrimis.

*

 Tametsi uterque modo ex ephebis cessimus,
Non queo tamen, cum exaudiam patrem anxium,
Quin lacrimer. Quamvis et ipse sine patre
Amodo potissim vivere, tamen me quoque
Affectus idem permovens lacrimas ciet.
 Adeste, filii mei carissimi,


Adeste patri dubio in hoc negotio.
Si quid pater possimus auxilii tibi aut
Consilii uterque impendere, haud nos credito
Tibi defuturos. Quicquid armis bellicis,
 Virtute corporis vel animo strenuo
Possim, pater, non tibi gravabor exhibere.
Ad me quod attinet, pater, quicquid scio
Vel in sacris vel in profanis legibus
Vel in arte disserendi utraque vel integra
 Philosophia, tibi iure totum vindica,
Ut interim sileam, quod et totum tibi
Me debeam. Id natura suadet, praecipit
Lex atque ratio postulat. Bene dicitis,
Gnati mei, et me sublevatis paululum.
 Quando a propinquis igitur atque amiculis
Omnibus ad unum deseror, tum iudicis
Meme exigit censura inevitabilis
Nec solus audeam mihi male conscius
Petere pavendum iudicem, vos obsecro,
 Quibus imperare assueveram, ut conficere iter
Mecum velitis atque adire iudicem.
Quis iste iudex est, pater, quem nuncupas?
Caeli imperator atque terrae maximus.
Horrendus hic. Quis audeat eum accedere?
 Nihilominus qua quove eundum ad principem?
Per mortem in horridam et inviam regionem, ubi
Pro singulis dictis meis et actibus
Posthac recipiam praemia. Apage sis, pater. 
Moriturus es? Moriar. Hodie? Hoc, fili, die.
 Qui scis, pater? Legatus aeterni Dei
Indixit hoc mortem mihi diplomate.
Quin, mi pater, dilationes postulas?
Quin superiorem iudicem appellaveras?
Nullam sinit dilationem aequissimus,
 Nullam quoque appellationem maximus.
Quapropter oro et obsecro, gnati mei, ut
Vestro parenti adsitis in discrimine
Causamque nostram vestra ope et patrocinio
Reddatis ex aegerrima meliusculam.
 Si cum hostibus, pater, tuis armis iubes
Aut viribus confligere, in Philocrate
Nullus timor, formido nulla per Herculem
Bellive detrectatio; sed horrida
Tecum subire mortis in discrimina,
 Quod animus et natura abhorret, abnego.


Si quid tamen frater meus tibi Philomathes
Facere amplius sciat, velit vel possiet,
Per me licet. Prompta est voluntas, mi pater,
Tibi commodare plurimum scientia et
 Industria, verumtamen pericula
Mortis subire non queo nec debeo,
Hoc maxime quod nesciam si te queam
Iuvare coram iudice aut defendere.
Idcirco consilio meo fretus, pater,
 Adhibe tibi mancipia et aeris plurimum,
Quibus imperes liberrime, ut, si quispiam
Tibi inferat violentiam, famuli adsient
Causamque reddat (nisi queas defendere)
Mitem vel excusabilem pecunia,
 Qua nil solet mage flectere animos iudicum.
Iuxta meam sententiam locutus est
Frater. Decet magis obici periculo
Tua mancipia quam liberos, ne his perditis
Nullus siet qui hereditatem dividat.
 Sic, filii, sic deseritis et fallitis
Ultro patrem vobis benignum et obvium?
Qui vos genuit et enutrivit et extulit,
Sic spernitis? Non spernimus. Non spernimus.
Sed improbum iussum probe abnuimus. Vale! Heu,
 Quid iam spei mihi reliquum? Si filii
Linquant patrem, quid reliqua tandem familia?
Tentabo si quid imperando extorqueam.
Ocius adeste, singuli vernaculi,
Egredimini.  ------

*

------  Tu nos vocaveras, ere? 
 Vocaveram non vos modo sed etiam alios
Famulos meos. Quid exsequi nos praecipis?
Producite huc Plutum meum, meas opes
Et quicquid est pretiosum in aedibus foras!
Producimus. Sine remora! Absque ulla mora.
 Possem invocare coniugem cum ancillulis
Blandasque amiculas meas, quarum haud secus
Ac coniugis suavi consuetudine
Hucusque fruitus sum, satis genio meo et
Veneri obsequens, et quae me amabant plurimum.


 Vereor tamen ne forte sit frustraneum.
Quid audeant hic mulieres pavidissimae,
Ubi trepidat et fortissimus? Si liberi
Non audiunt, quid audiat me uxor procax?
Quis intus est garritus? Ecquis exiet?
 Ipsa uxor est habetque quod fert aegrius.

*

Quid est, marite, quod foras Plutum iubes
Ex abditis domus locis producier?
An morbus ad dementiam te corripit?
Sine me, uxor, hoc die opibus hisce perfrui,
 Qui crastino fortasse et his et gloria et
Vita carebo et omnibus, mortis quoque
Tremebundus ad regionem iturus horridam.
Papae, marite, quid hoc quod occipis loqui?
Tu mene utroque filio, famulitio
 Et omnibus bonis relictis profugies?
An non putem dementis hanc sententiam?
Tace, mulier, ut audias quod neutiquam
Insaniam. Vidistin' hunc paulo prius
Virum honore dignum et moribus gravissimum?
 Vidi. Isque me mirum in modum perterruit,
Mortem subinde et acre iudicium Dei
Aequissimi mihi memorans. Hic iam rato
Magni Dei chirographo atque diplomate
Mortem mihi indicit et ad horridum statim
 Citat tribunal iudicis, cui ne quidem
Unum queo pro milibus reddere. Itaque,
Coniux mea, oro et obsecro, etsi non queas
Causam meam defendere, ut commortua
Mecum profecta sis mihi solacio.
 Eheu marite Hecaste, mors tibi imminet?
Mors. Nulla prorsus tibi datur dilatio?
Nulla. Ergo mortem obibis hoc die? Hoc die.
Pauloque post ipsam videbis me aggredi.
Me miseram, ut est amara mors. Solum necis
 Me territat vocabulum. Tibi consule,
Mi Profecto non tibi ausim congredi.
Aurum cape atque argentum et omne famulitium.
Mors territat me, deprecor mortem. Vel has
Quaeso puellas linque mihi solacio.


 Ne rogo sinas nos, domina, morti tradier!
Ne morte nos, domina, sinas occumbere!
Servi tui tibi sint, vir, obsecro comites;
Sine mihi meas servarier pedissequas.
Ut usque miser! Huc mancipia Plutum adferant.
 Mox efferent. Confidito; vim maximam
Pecuniae panumque pauperibus tuae
Pro animae salute impartiar. Mi vir, vale.
O languidum solacium, si quid mihi
Male mortuo dispertias.  ------

*

------  Manum admove.
 Ut stas piger! Quod crassus et gravis admodum est.
Quid inquietor? Quo feror? Te erus vocat.
Hic Plutus est, ere. Sistite, ut paucis loquar.
Heus, Plute, dormis? Itane tractus dormiam?
Compacta pridem membra mea tot tractibus
 Disiecta sunt, lassata sunt, soluta sunt,
Ut vix sibi usquam ex integro cohaereant.
Mecum profectus hoc die causam meam
Iuves oportet apud pavendum iudicem.
Qui caecus et crassus queam proficiscier?
 Res quaslibet tibi domi expedivero.
In alteram regionem oportet exeas.
Exi, stupide! Non exeo, etsi distrahas.
O Plute, mors mihi imminet. Servi mei,
Si non velis ultro, vel invitum quidem
 Te transferent. Non transferent. Prius quidem
Artus et ilia ruperint quam transferant.
In morte nemini opitulor usquam gentium,
Quin magis ad alienum dominum transeo.
Tentabo num te mihi rebellem cogere
 Possim et foras producere. Introducite
Vectesque validos comparate ocissime,
Quis contumax hinc transferatur longius.
Ego iam sequar. Paremus. Heu miserum virum,
Ut omne longe abest mihi solacium.
 Nunc ingravescit corporis et animi dolor,
Nunc instat hora novissima, et nolim velim
Properandum erit solusque iter vastissimum
Heu derelictus ab omnibus confecero,


Solumque terribili me oportet iudici
 Assistere atque ibi rationem reddere,
Nisi fors queam Plutum foras producere.
Nunc ingrediar aedes meas, ut singulis
Rite ordinatis et habitu mutato huic
Accingar itineri omnium tristissimo.

*

 Defluentis instar undae
Universi cum dolore
Procreati et educati
Morte ad ima labimur.

Ergo quid vires opesve,
 Quid voluptas, quidve honores
Proderunt post fata, quando his
Omnibus privabimur?

Delicatus tum putrescet,
Fastuosus proteretur
 Disque nudus obruetur
Pulvere, esca vermibus.

Corrigamus ergo nostram
Moribus vitam probatis,
Ne (quod absit) temporalem
 Mors perennis aggravet.

*

Ut iusseram, lento gradu praecedite
Meumque Plutum ferte cauti et commode
Ne offensus ex incommodo mihi obstrepat.
Cum dixero vale ultimum et domesticis
 Et proximis et amiculis, mox subsequar.
SE. Proficiscemur. Sed quem itineris ducem habebimus?
Dux neutiquam defecerit: procedite.
Iam, uxor, vale, longum valete, liberi,
Valete, viscera mea! Iam nos separat
 Amara mors. Coniux vale dulcissime!


Iam more turturis relicta compari
Vidua sedebo in aedibus. Vale, pater
Piissime. An sic nos relinques orphanos?
Sic separat nos dira mors? Vale, pater!
 Valete proximi, valete amiculi!
PRO. Nos itane, Hecaste, deseres? Longum vale.
Desertus ita vos desero. PRO. Comitabimur
Te ad usque portam. Onerosum id est solacium.
Concedimus. Sed deseretis denuo.
 Hui, quis tumultus quaeve turba perstrepens
Sonat eminus? Iam ingens pavor mentem meam
Et horror artus occupat.  ------

*

------  Mors, Mors adest
A tergo, Hecaste! Atat! Quid est quod loquimini?
Num mortem adesse dicitis? SE. Mors ipsa adest,
 Horrenda imago, larva abominabilis,
Figura tam exsecranda ut atrum daemona
Putetis obvium. PRO. An fuga est consultior?
SE. Si sapitis. En! PRO. Papae! SE. Fuge ere, nam te petit.
Quo fugero? Et si fugero, haud effugero. Heu,
 Perii miser. Scelerate, sta, sta, perfide!
Quid hactenus summi tribunal iudicis
Accedere es moratus? Indutias mihi
Concede, formidanda Mors. Nihil moror.
Obsecro, vel usque in crastinum. Haud in crastinum.
 Vel ad horulam. Vix annuo. Post horulam
Revertar huc et te vel invitum traham.
Examinandum ad iudicem te pertraham
Et ad inferos obnoxium te detraham.
Proh Iuppiter, iam cor meum tanto est mihi
 Horrore mortis anxium, tantus quoque
Viscera mea aestus concoquit ut (eheu dolor)
Nec mente nec corpore queam subsistere.
Et praeter haec foedissimorum criminum
Me terret affligitque conscientia.
 Iudex superne iratus horrendum intonat,
Inferni et ater mihi dehiscit tartarus,
Vallant quoque undique me cruenti spiritus.
Neque ullus est ex omnibus caris meis,
Qui verbulum solacii mihi suggerat.


 Quid restat itaque mihi miserrimo nisi
Vitae et salutis una desperatio?
Attendite et videte quaeso singuli
Qui praeteritis, num dolor quisquam meae
Sit calamitati comparandus maximae.
 O vetus amica nobilis, Virtus mea,
Quam te gradu lento obviam video eminus!
Nisi tu adiuves, nihil salutis residuum est
MiserriHeu, defectus aegritudine et
Horrore mortis imminentis concido.

*

 Hic est amicus pristinus? Hic Hecastus est,
Qui me, priusquam deliciae, opes, stemmata
Mores bonos mutaverant, et coluit et
Veneratus est? Accedam eum, quamquam male
De me merentem, pristinae memor viri
 Erga me amicitiae atque consuetudinis.
Hecaste, salvus es! Salute nil mihi est,
Virtus mea, magis opus sub hoc discrimine,
Verum levare ad te quidem lumina mea
Pudor vetat et ingratitudo non sinit.
 Quod ingruit discrimen et quibus indiges?
Iam me rapiet amara Mors, neque ullus est
Ex omnibus notis meis qui me suo
Consilio et auxilio iuvet; et utinam mihi hoc
Tu una licet indignissimo adsis tempore
 Ferasque suppetias, deinde iudicem
Causae meae mecum profecta mitiges.
Quanta vides, Hecaste, macritudine
Confecta sim oblitaque situ, quod tu hactenus
Aliique cultum iure nobis debitum
 Neglexeritis. Et qui potero sic sordida et
Languidula ducere te ad supernum iudicem
Causamque (ut ipse fatere) pessimam tibi
Defendere? O Virtus mea, fateor equidem,
Tuis beneficiis quod indignissima
 Tunc reddidi, cum aetas vigebat lubrica,
Florebat et fortunula. At si tu modo
Me deseras, actum est salute de mea.
Iam namque desperatione perditum ut
Orci cibum me excipiet hiscens tartarus.


 Urgent me, Hecaste, preces tuae moventque me
Lacrimae tuae, sed neutiquam valeam tibi
Prodesse sola, tametsi et incolumis siem.
Nae iustus arbiter secus tibi placandus est
Quam existimas, nec sola tibi suffecero.
 Nihilominus te (ad me quidem quod attinet)
Non derelinquam nec tibi abfutura sum.
Iubebis interim te ab his vernaculis
Reponi in aedibus atque sacrificum tibi
Virum pium doctumque mox accersier,
 Qui unum tibi auctorem salutis praedicet
Viamque, per quam iturus es, plane indicet.
Ego interim Fidei loquar sororculae
Tentaveroque, num valeat inducier
Te invisere; id quod si annuerit ipsamque tu
 Receperis, tuae salutis spem fore
Confidito. O Virtus mea et meum unicum
Solacium, ferme reduxti ab inferis
Vitam meam. Laetus moriar, ubi id egeris.
Fidito, vale. Post paululum revertar huc.
 Revertere! O quanto est in hac quam in ceteris
Plus gratiae maiorque fidei integritas
Quam caecus infelixque (dum felicia
Cuncta reputabam) aspicere dedignatus sum.
En ultro venit et, ab omnibus cum deseror
 Mortalibus, spem praesidiaque suggerit.
Iamne aliquis egredietur ex famulis meis
Qui me ferat sub tecta quique calicem aquae
Suffrigidae mihi porrigat? Me miserum, ut est
Mutata sors! Qui magna dudum iusseram,
 Iam minima cogor postulare nec impetro.
Si qua pietatis viscera, famuli mei,
Succurrite atque in aedibus reponite.

*

Vocem tuam gementis audivimus, ere,
Maesti tuamque calamitatem non sine
 Dolore lacrimisque conspicimus. Quid est,
Pueri mei, quod me relicto perfidi
Fugistis? Hoccine est opus famulantium?
Hoccine proborum? Hoccine et ero fidelium?
Tanto fuimus horrore Mortis territi,


 Ut non modo deficeret animus anxius,
Sed et genua, membra quoque, cuncta labascerent.
Ignosce quaesumus atque praecipe quid voles
Curarier. Nam mortis extra angustias
Nil iusseris quod difficile causabimur.
 Facile remitto. Ceterum satagite quo
Primum omnium domo inferar, dein haustu aquae
Amplissimo pectus meum refrigerem,
Quod tantus aestus, tanta quoque sitis coquit
Ut ne quidem Hebrus ipsa queat exstinguere.
 Post indicate liberis, qui sese habet
Res nostra, ut ad me uterque sese recipiat,
Ut, si quidem morbo meo minus queant
Mederier, doctum virum quam ocissime
Piumque pastorem advocent, si quo modo
 Animae meae verbo queat mederier.
Fiet. Tu abi quaesitum eriles filios;
Ego solus aedibus suis erum ingeram.
Non commode solus queas. Te iuvero. Ex
Penetralibus curabo adesse liberos,
 Qui Morte dudum territi cum amiculis
Causa animi in horto obambulant.
Recte. Leva igitur commode, ne viscera
Quassata motu non ferant. Ite placide.

*

Morte iustus si occupetur,
 Neutiquam tristabitur,
Mente sed feret ipsam alacri,
Quod refrigerabitur.

Nam beati scriptitantur,
In Deo qui obdormiunt,
 Hinc quod omnibus quiescant
A suis laboribus.

Mors profecto ea pretiosa
In Dei conspectu erit,
Quam beato fine sancti
 Sponte alacres oppetunt.

Ergo mortem non atrocem
Nec pavendam iudico,
Quod beatae porta vitae
Sit pie viventibus.


*

 Panocne, ades, si fors tua indiguerimus
Opera, ne inertia tua tuaque acedia
Plus noceat intus quam foris negotium.
In me quidem, ere, mora nulla. Dum vis, utere.
Actum, Philocrate, de patris salute, uti
 Plane recenti ex lotio praeiudico.
Nam caerulea si tendit ad nigredinem
Urina, mortem proximam denuntiat.
Sero meam medentis admisit manum.
Si sic se habet res, mox hic ablegandus est.
 Heus tu! Quid est? In vicum abito proximum,
Abibo. Et inde sacrificum huc Hieronymum
Quam potueris celerrime deducito,
Sacra synaxi qui patrem, sed et oleo (ut
Decet) sacrato muniat. Deducam. Abi.
 Vide, moram ne feceris; mortem patri
In foribus esse dixeris. Sic dixero.
Heus tu! Quid est? Arcamque mortuariam
Sume opera eadem ab arculario. Licet.
Praeter suum morem citus proficiscitur,
 Ut ratio temporis exigit. Nam mors patri
Certo imminet. Verum mihi nondum excidit,
Paulo quod ante dixeras, mi Philocrates,
De hereditariis bonis contraque fas
Contraque leges civicas. Non te sinam
 Bonis frui potioribus, nisi iure me
Superaveris. Egon' tuis praerancidis
Sive abrogatis attinebor legibus?
Clipeum, machaeram et lanceam mihi vindico
Pro legibus. Quod militarem ad balteum ex
 More attinet, gladii tuebor legibus.
Si viribus, non iure agas, tu viceris.
Verum suos et iura habebunt praesides.
Secus loqueris, cum tibi diem dixero
Coramque iudice repetundarum egero.
 Abi in malam rem, postume! An mecum putas
Hereditarias quod ex aequo patris
Possessiones dividas, qui me iunior
Et natu et ordine vilior? Per Herculem,
Te hoc ense malim confodere quam cedere.


 Nec ego tibi latum (quod aiunt) culmulum
Cessurus sum nec ensibus me territas.
At modo silendum honore pro domestico.
Praesto est enim quem patri adesse voluimus,
Probus vir et Dei sacerdos maximi:
 Praecedat hic. Salve! Sequamur intro, ne (ut
Fieri solet) pauperibus elargirier
Et exteris, plus quam sat est, persuadeat.
Id cautum oportet maxime. Novimus enim
Quam tum sibi, tum ceteris quibus favent,
 Legata larga extorqueat id hominum genus,
Cum morte ditem terminandum viderint.
Eamus. Aliae en appropinquant (nescio
Quae) feminae, recta petentes hunc locum;
Vultusque honestas dignitatem nuntiat.

*

 Vir ipse de quo dixeram, soror mea,
(Quod poscat id tua caritas nunc dicier)
Probis quidem natalibus progenitus est,
Probe educatus, recte et institutus est,
Mecumque castam habere consuetudinem,
 Probitatem amare vitiaque exsecrarier.
Verum puer ubi lubricam adolescentiae
Aetatem attigit, sensim incipit labascere,
Admittere vitia et mei obliviscier.
Quid immoror multis tibique molesta sum?
 Is tandem in omne flagitium praeceps ruit.
Hunc destitutum viribus, sed et omnium
Mortalium solacio, miserata sum,
Memor favoris pristini atque animum indidi
Et spem salutis maximae, si te queam ad
 Clementiam (quae solita servare impium)
Inflectere. Ergo, Fides soror carissima,
Per viscera misericordiae Dei obsecro,
Ut huic misello apud supernum Iudicem
Opem feras, cuius merita vel nulla sunt
 Vel minima sunt, quo honor Dei cum gloria
Multiplicetur ampliter, sed et ovicula,
Pro qua suum pastor profudit sanguinem,
Per te ad salutis tramitem reducta non
Pereat, sed habeat vitam in aevum et gloriam.


 Si quid mea imbecillitas in rem tuam
Facere queat, promptam et paratam inveneris.
Queas, soror, quod absque te otiosa sit
Opera mea, ne dicam subinde mortua.
Verum quid hic prodesse possim perfido,
 Qui me quoque olim ut inutilem reiecit et
In luxu, honoribus opibusque fisus est?
Nec possum ei fore adminiculo, nisi Deus
Paterque luminum suam per gratiam
Me denuo iam supplici restituerit.
 Ad Christum enim nemo venit nisi quem pater
Caelestis ultro traxerit. Sit quispiam
Qui evangelium ei praedicet, videlicet
Per Christum Iesum missionem criminum,
Fortasse clementissimus pater homini
 Me denuo donaverit; quoniam quidem
Fides ab auditu, sed auditus Dei
Per verbum in animum funditur. Sic censeo.
Et sic agendum hortata sum, quin et modo
Istuc sacerdos doctor agit in aedibus.
 Veni igitur, ingrediamur intro, te obsecro,
Soror, antequam nos antevortat aut Satan
Antiquus hostis Morsve praesentissima,
Ut, si tui sit usus, adsis proxima.
Pium est, soror, quod me rogas. Praei, sequar.
 Nam taeter huc sese ingerit modo spiritus.

*

Causam meam scripturus absolutius
Adversum Hecastum hic paululum desedero,
Ne, si quid insit falsitatis maximis
Facinoribus, res tota veniat in gravem
 Foedamque controversiam. Abstinete vos,
Quotquot theatro adestis, a petulantia,
Nisi si velitis et hos cachinnos scribier.
Primum omnium superbus est et arrogans,
Superbus est et arrogans, et arrogans,
 Tum in aedibus, tum in aedibus; tum in vestibus,
Tum in vestibus. Iam reliqua tacitus scripsero,
Loquaculi ne exaudiant et deferant.



*

Confessione iam tuorum criminum
Tandem absoluta, etiam sacerdotis manu
 absolvendus et, mi Hecaste, muniendus es
Sacra synaxi et unctione mystica,
Nisi te in fide Christi haesitantem invenero.
Credisne pro tua salute et omnium
Mortalium venisse filium Dei
 Iesum in orbem perditum, verum Deum
Verumque partum virginis? Sic inquiunt,
Sic me quoque legere memini. Credisne eum
Vixisse cum mortalibus sine crimine
Tandemque suffixum cruci atque mortuum?
 Sic inquiunt, quin et sepultum hunc asserunt.
Respondeas pro te volo. Anne tu quoque
Credis quod alii scriptitant et dictitant
De Christo Iesu filio Dei unico?
Qui credere renuam viris gravissimis,
 Scriptis suis qui haec prodidere fidelibus?
Quis ambigat narrasse vera Sallustium?
Quis Livium? Quis Caesarem? Quis ceteros?
Credisne mortuum et sepultum, tertio
Die resurrexisse vivum a mortuis?
 Et id adstruunt evangelistae singuli
Dieque quadragesimo palam suis
Cum gloria assumptum fuisse ad aethera et
Patris sedere ad dexteram. Quis haesitet
Posse omnia Deum, si velit, παντοκράτορα.
 Secede, nondum adhuc tibi locus est, Fides.
An non fides est credere? Fidei actus est
Credere quidem, valiturus haud tamen tibi,
Ni ex vivida et vera fide processerit.
Nam et daemones credunt tremuntque perfidi.
 Quae vivida igitur est fides quam praedicas?
Paulatim eam (si intenderis) docebo te.
Credis, quod omnia quae patravit filius
Dei unicus, tibi redimendo gesserit?
Tibi natus est, tibi vixerit, tibi mortuus
 Sit, tibi sepultus et tibi surrexerit
Mortemque tibi devicerit? Miserrimum
Me praedicas. Quanto magis enim haec replicas,


Tanto magis mihi dolorem exaggeras
Barathroque desperationis admoves,
 Qui his omnibus per sordidam vitam meam
Me reddidi indignissimum. Nam scio equidem,
Quod non sibi (qui iustus est) verum suis
Cultoribus cunctisque peccatoribus,
Qui veritate ab agnita se sceleribus
 Non denuo immersere pestilentibus
Foedissimisque, haec fecerit. Iam ades, Fides.
Nam conscia sceleris in Deum admissi, metu
Et paenitudine mens viri iam tangitur.
Haec tria quidem, cognitio nempe criminis,
 Horror gehennae et paenitentia, laeta sunt
Verae salutis omnium primordia.
Iam perge, ut in Deum excites fiduciam!
Credisne sanctam ecclesiam et omnium
Fidelium communionem? Maxime.
 Carnis quoque resurrectionem? Maxime.
Et vitam in aevum gloriosam? Maxime.
Quid igitur articulum unicum qui insertus est,
Remissionem criminum, aegre creduis?
Putas, Hecaste, quod is pater qui te semel
 A morte, cui te addixerat, per unicum
Gnatum suum redemit, omnibus tuis
Tibi remissis criminibus haud possiet
Tibi denuo laxare quamvis maxima
Tua scelera et primae saluti reddere,
 Cui subest, cum voluerit, posse omnia?
Potest quidem qui omnia potest; potest quidem,
Mi domine, condonare si velit, sed haec
Obstat mihi scelerum meorum enormitas,
Quae iram tremendi iudicis mihi provocat.
 Potest quidem; sed qui velit qui iustus est?
Heu quod reliqui te improbe, Virtus mea,
Sine qua salutis nil mihi spero reliquum.
Non frangat haec te res, siquidem in Deum fide
Neglecta virtus est tibi recuperabilis.
 Te doceat hoc pastor tuus verbo Dei.
Virtus quidem semper Deo accepta est, tamen
Non sine fide nec absque misericordiae
Fiducia. Mi Hecaste, non credis Deum
Ut maximum sic optimum? Num maior est
 Illi potentia, Hecaste, quam clementia?
Cur velle non speras tibi misererier,
Quem posse praedicas tibi remittere?


Credisne tam remissionem criminum
Quam Christum et ortum et passum et in cruce mortuum?
 Non haec perinde ac illa pars fidei tuae?
Christusne ob hoc natus, cruentus, mortuus,
Ut criminum remissionem creduas?
Neque hoc modo est credendum ei quod possiet,
Sed et quod omnibus sibi fidentibus
 Velit remittere, immo quod servaverit?
Si corde enim credas quod ore fateris, ut
Quod pater Iesum a mortuis revocaverit,
Servaberis nec imminet periculum;
Quod nil queas iam nisi dolere et credere.
 Pie mones et lacrimas mihi excutis
DurissiSed qui velit qui iustus est?
Permittat impunita tanta flagitia?
O si mihi persuadeas, Hieronyme,
Erga me ita benevolentiam Dei mei
 Quemadmodum omnipotentiam persuadeas,
Aequanimius (quamvis amaram et horridam)
Mortem imminentem exciperem et alacrius
Profectioni accingerer. Iam asta, Fides.
Ostendero tibi Deoque propitio
 Persuasero. Quomodo velit qui iustus est,
Obieceras. Per Christum Iesum filium
Suum unicum, respondeo, quem in hoc pater
Demisit orbi perdito, quo ostenderet
Magnum suum erga nos favorem et gratiam.
 Usque adeo namque diligebat perditos
Ut filium suum unigenitum mitteret,
Quo omnis qui in illum creduat, non occidat
Sed vita in aevum gaudeat. Posuit enim
Qui iustus est, iniquitates omnium
 Nostrum innocenti in filio, quo mortuus
Unus pro hominibus omnibus, mortem aboleat
In singulis. Quod ergo ego, quod tu quoque et
Quod singuli vel qui ante nos fuere vel
Sunt vel futuri sunt, Deo peccavimus,
 Id omne in uno filio in cruce mortuo
Abolebitur, si lapsi in hunc crediderimus,
Omnem si in hunc fiduciam posuerimus.
Nam sic tulit nostrum omne delictum suo
In corpore, ut iam nulla sit damnatio
 Nobis reliqua qui Christo Iesu nitimur,
Nec habeat in iustis pater quod puniat,
Pro quibus in horridam necem illum tradidit.


Fuge ergo, Hecaste, ad Christum Iesum et spem tuam
Fiduciamque totam in illum colloca,
 Per quem tuorum criminum (si credis his)
Mox assequere remissionem et gratiam.
Certon' mihi istuc adstruis, Hieronyme?
Certissime; nil haesites, Hecaste. Nam
Verbum Dei haudquaquam potest fieri irritum.
 O mi Deus, videor renatus denuo.
Tribuat tibi Deus vicissitudinem,
Mi Hieronyme, quia, nisi tuo fretus forem
Ex institutionibus solacio,
Paulo minus habitaret anima mea dolens
 Apud inferos. Mi domine Iesu, credo te
Meae salutis gratia in cruce mortuum et
Sanguine tuo meum solvisse debitum.
Tu solus es meae salutis ancora.
Respice me, pater mitissime, in faciem obsecro
 Christi tui, spinis vide caput obsitum,
Fossas manus, fossos pedes, membra lacera,
Vide vulnera, vide profluentem sanguinem,
Nec iudices cui redimendo perdito
Oppignerasti in morte vitam filii.
 Tu scis, pater, quam tibi libens rependerem
Milia talentorum decem quae debeo,
Modo revalescam humanaque fragilitas sinat.
Fido tamen quod per necem Christi tui
Mihi remittes universum debitum.
 Ne dubita, Hecaste, per hanc fidem absolvendus es
Ab omnibus quibus obligaris debitis.
Dominus tuas iniquitates transtulit.
Credo. Sed est quod adhuc parit mihi scrupulum:
Mors horrida atque aspectus atri daemonis,
 Quis terribilius (inquiunt) nil hominibus
Post paululum quos adfuturos arbitror.
Aderunt profecto, at eis Fidem atque ᾿Αρετὴν tuam
Individuas comites tuas opposuero,
Quae in omnibus periculis te munient.
 Si languida est Virtus, Fides validissima
Ipsam tibi suffulciet. Virtus Fidesque,
Adeste huic vobisque fidentem amodo
Adversus hostes obstrepentes protegite.
Abeo. Vale! Revertar, ut te muniam.
 Valeto, doctor optime. Actutum redi.
Adeste nunc, Virtus mea et Fides mea,
Liceatque paulum mihi vos alloqui.
Adsumus et a Satane te tuebimur.


*

Satan, quid agis? Ago quod mihi conduxerit.
 Quoadusque te morabor, improba bestia?
Dum tu pararis, annus est. Quid obfui?
Quid obfui, inquis, belua? Viden' sacrilegum,
Qui hinc exiit? Cuius timeo, susurrio,
Haec (te morante) elapsa praeda nunc meis
 Est dentibus. Tu ingrata prorsus es meis
Beneficiis, quae per me in orbe amplissima
Imperia dilataveris, nam te Deus
Ab initio non condidit. Succurrat hoc,
Quod me invidente homini sato, ubi iam lapsus est,
 Tu primum in orbem ingressa sis et hactenus
Grassata in omnes, pauculos post nauseam
Mihi glutiendos admoves. Atque o utinam
De te queam me ulciscier. Tu me, Satan,
Ingratitudinis arguis, cum et ipse sis
 Ingratior me multo et impudentior.
Quotquot tibi voranda milia defero,
Minus tibi immemori obtulisse iudicor.
Ut interim non exprobrem, quod ne quidem
Unum bolum deglutias quem non tibi
 Praemanderim. Verum tuo insaturabili
Quod pauciores ingeramus rictui,
Non imputandum nostrae erat socordiae,
Quoniam leo qui exsiliit ex Iudae tribu,
Is regna nostra plurimum turbavit et
 Utrique nostrum maximam cladem intulit.
Nam mors mihi tibique morsus factus est.
Saevire in animas solita simul et corpora,
Vix modo sinor saevire nuda in corpora.
Quos tu quoque impellere solebas ad tua
 Nullo vetante tartara, hos si Christus hic
Defenderit, te invito ad aethera transvehet.
Verum est, soror; cessent querelae inutiles,
Rem nostram agamus, ut hactenus consuevimus:
Iuvenibus insidiemur et silicerniis,
 Nullum sinamus (si queamus) omnium
Hinc evolare nec migrare ad aethera
Et in hoc scelesto id exigamus primulum.
Praeibo, tuque me sequeris postea.
Nam cum illo erit mihi longa controversia.
 Vade; interim hic mihi stimulus acuendus est.


*

Solaris atque roboras me, mea Fides.
Putasne, mortuus homo rursum vivet et
In hac mea videbo carne Deum meum?
Videbis oculis his die novissimo,
 De putri et arido excitatus pulvere.
Canente enim tuba resurgent mortui
Corruptione Nil haesita.
Non haesito. Quid igitur obstat quo minus
Mori audeam et carnem sinam hanc putrescere?
 Nihil. Nihil timendus hostis <est mihi>
Taeterrimus, quem adesse iam praesagio?
Nihil ipsa Mors cunctis pavenda, ut inquiunt,
Mortalibus? Paveant ii qui sine fide
Post scelera postque flagitia hinc tandem emigrant.
 Tu fidito! Nam his hostibus me opposuero et
Te protegam. Hui, monstrum horridum. Obvia, Fides!
Contra crucem nullum valet periculum.
Signo hoc vetabo hostemque propulsabo. Tu
Fidito. Quid adstas hic, cruenta bestia?
 Hem, sta foris. Nihil hic tibi negotii.
Nihil est quidem tecum mihi negotii, o
Perfida, sed iste scelestus est meus. Tuus?
Quo iure? Quo? Legum Dei transgressor est
Meisque paruit hactenus, quemadmodum
 His codicillis veteribus, novis quoque
Probabo. Lege. Primum omnium superbus est
Et arrogans, tum in aedibus tum in vestibus.
Laemargus est, scortator est, adulter est,
Oppressor est, detractor est, derisor est,
 Odiosus est et invidus, donat nihil,
Orat nihil, ieiunat aut vigilat nihil,
Nihil boni unquam gessit, at semper mali
Quam plurimum. Haec praecipua capita criminum
Sunt; cetera articulatius sub ultimo
 Examine et coram supremo iudice
Citavero. Haec meum hunc fore satis arguunt.
Satis arguunt, mendax Satan, hunc fore tuum,
Qui veritatis admodum parum obicis,
At falsitatis plurimum? Qui plurimum? Virtus


 Nihil boni unquam gessit (ut tantum tibi
Respondeam, pseudographe) in pueritia
Vel prima in adolescentia, quando nihil
Praeter Deum et probitatis exercitia in hoc
Deprendere potueras? Quid? An nihil interim?
 An non vel hoc in tempore est virtus viro
In voto et in opere, modo vita sit comes?
Num opus bonum dolere, flere et credere
In Christum Iesum, ut nunc vides? Tacebitis-
Ne, virulentae et perfidae? Negare non
 Audebitis quin ipsus haec admiserit.
Loquatur ipse. Num tua haec facinora sunt?
Nonne haec patrasti scelera? Quid submurmuras?
Quod conscientia dictat, eloquere palam. Heu,
Fides mea, omnia teste conscientia haec
 Mea facta sunt. Actum est salute de mea
Nisi tu adiuves. Fide et sile, refellam enim
Tibi cuncta quae obiecit vel obicere queat
Coram superno iudice. O utinam queas.
Fide et sile, in spe namque et in silentio
 Tua fortitudo erit. Silebo. Heus tu, Satan,
Omnem tuam calumniam probat irritam,
Quia iustus est neque talis est qualem arguis.
Non est? Negare non potest, quin omnia
Multoque plura his scelera patraverit.
 Pseudographum me neutiquam probaveris.
Probabo. Nam si talis aliquando fuit,
Nunc iustus est. Qui iustus est? Quo iure? Quo
Iudice? Quibus meritis? Quibus pretiis? Quibus-
Ve paenitentiae operibus? Simul omnibus
 Respondeo. Habet hic advocatum apud patrem
Et iudicem supremum, Iesum filium
Illius et iustissimum et piissimum.
Huius quidem iustitiam et omnia merita
Sua arbitratur, sed iustum existimat.
 Fidens Dei verbo quod is beatus est
Cui quae patravit scelera, non Deus imputat.
Quid illi et huic commune ais? Multum quidem
Modum per omnem. Iure namque duplici
Regnum patris sui Iesus hic sibi vindicat:
 Primum quod haeres est, deinde quod etiam
Merito suo, sanguine suo morteque sua
(Cum iustus esset et neci prorsus nihil
Deberet), hoc iure optimo potitus est.


Iure altero suam sibi cum patre suo
 Haereditatem vindicat, verum altero
Hecaston hunc, quia pius est, iustificat et
Per gratiam sibi cohaeredem facit.
Ergone Deus iniustus est, qui scelera tot
Et tanta non ulciscitur? Plane ultus est
 Et graviter ipsa in filio, quem pro omnibus
Peccantibus acerbissimae morti crucis
Contradidit, quo omnes qui illum creduant,
Non occidant, sed vita in aevum gaudeant.
Hic credit, ergo iustus in fide sua
 Te invito in aevum cum Deo victurus est.
Victurus est? Non dixeris in ultima
Discussione iudicis, ubi singula
Et dicta et acta et cogitata exactius
Obtrusero. Ne glorieris; nam pari
 Quo nunc, tua argumenta tunc refellero
Dilemmate. Hei conatus est meus irritus.
Vah πίστις exsecranda, quantum obes mihi
Tua ἀπιστία. O si te potessim ulcisci et his
Te dentibus velut hanc schedam discerpere.
 Funeste, abi, descende in atra tartara!
Nam mox Hecastus ad astra scandet lucida.
Propulsus hinc videbo, si ne aliis queam
Imponere, ubi prototypon hoc reposuerim
Tuto in diem novissimum. Iam Mors adest
 Passura mecum mox repulsam, ut arbitror,
Non disparem. Nam sacrilegus hic e pyxide
Sua, uti solet, aegro vitae edulia porriget
Aditumque leto neutiquam laetum sinet.
Latebo in hac cavernula, quo conspicer,
 Morti quid adventus ferat serotinus.

*

Mortem imminere debili praesagio
Ex pulsu et atro lotio. Quid sacrificus
Moratur, ut patri prius synaxin et
Sacram unctionem porrigat? Sed eccum eum
 Cum acolyto bonae spei adolescentulo!
Salve, Philomathe Salvus es. Qui sese habet
Pater aeger? Anne spes aliqua salutis est?


Nulla est, ut atrum hoc lotium atque languidus
Arteriarum pulsus indicant. Subi
 Tectis celeriter, ne probro nobis siet
Si non sacris munitus hinc decesserit!
Profecto enim Mors ipsa praesentissima est
Et horror illius mea artua concutit.
Sequere.  --------

*

------  Praei, sequar. Heus puer, cum te sciam
 Bonae indolis, quin linquis hunc Hieronymum
Bardum rudemque sacrificum? Quin applicas
Te litteris humanioribus ac iis
Horariis preculis chorique ineptiis
Sive λιτανείαις rancidis, quas audio
 Cum sacrifico te murmurare sedulo?
ANon te puto, domine medice, ex animi tui
Istaec loqui sententia. Pol maxime.
ASine ergo singulatim ad ea respondeam.
Respondeas per me licet. APrimum omnium
 Pium volebas ut sacrificum, quod rudis
Foret atque bardus, linquerem; sed ei magis
Ego obsequendum censeo, qui me sua
Pietate vitia fugere, Christo fidere et
Deum timere verbo et exemplo docet,
 Ac litteratoribus iis scholaribus,
De me licet bene meritis, qui gnaviter
Mihi tradidere grammatica, dialectica et
Rhetorica, ceterum nihil. Sed illa quae
Tibi sacrificus nunc suggerit, per Herculem
 Ad opes, voluptatem atque gloriam nihil
Conduxerint. AVerum ad salutem plurimum.
Nihilominus quem tu rudem ac bardum vocas,
Latum (quod aiunt) culmulum haud tibi cesserit,
Modo auferas tuos Ioves ter maximos,
 Apollines et Hercules ac id genus
Tua verba sesquipedalia, ampullas tuas,
Phaleras tuas, fucos tuos, quae puritas
Orationis propriae non exigit.
Quantum licuit et res poposcit, litteris
 Operam dedi politioribus, sed ut
Vidi quod ad veram salutem neutiquam


Sine pietate erga Deum conduceretur,
Vale dixi eis, quod inane sit stultumque sit
Iis consenescere et immori. Loqueris probe
 Mentique consentanea, et consentiam
Nisi antiphonae, hymni precesque ceterae
Tam insalsa sint et barbara, ut mihi nauseam
Cantata pariant atque doctis sordeant.
AEt ego quidem nonnulla cupiam salsius,
 Latinius conciniusque prodita,
Verum sub iis (ut tibi videntur) sordibus
Ego simplicem pietatem honoro, veneror atque
Exosculor, quam nec soloecus nec aliqua
Inconcinnitas nec barbarismus sordidat,
 Quam et ipsa honestat lingua mihi vernacula.
Nisi mors patri nunc imminens sensus meos
Modo distrahat, quam in rebus his caecutias
Ostenderem. Hui quam video larvam huc eminus
Vibrantem acutum spiculum. AQuam? Haec atra Mors.
 Atat. AAnne medicum litteratum terreat
Mors? Maxime: moritur enim doctissimus
Perinde ut indoctissimus. AConsultiusne
Sit igitur studere pietati unicae
Qua mortem in aevum non timebo, quam tuis
 Humanitatis universis litteris,
Quae neutiquam te horrore mortis liberant?
Sic fugis? Atat.  ------

*

------  Sat distuli. Iam tempus est
Ut spiculum in hunc Hecastum acutum torqueam,
Cui hactenus, quamquam Satan aegerrime
 Tulit, data est dilatio. At iam sentiat
Quam rigida nostra imperia sunt. Aequo pede has
Ditissimi pulsabo et aedeis pauperum.
Hecaste, Hecaste, aperi fenestram! Mors adest.
Quis pulsat improbe has foreis? Tu belua?
 Tu omnem familiam territas? Ego pulsito,
Ego territo omnes pro mea libidine.
Tyrannidis, non iuris haec praesumptio.
Hoc iure dominor omnibus viventibus,


Nedum hominibus, quorum modo hunc, modo alterum
 (Non aliter atque pastor oviculas suas)
Deglutio. Atqui istuc lupi, haud pastoris est.
Scioque futurum quod ruet regni tui
Pars altera. Violenta nulla diutina.
Numquam futurum suspicor. Sed alteram
 Quam tu mihi partem auferendam suggeris?
Regni tui partes duas experti erant
Quoscumque Adam praevaricator severat,
Utrasque diras atque formidabiles
Gemina tyrannide, nempe mortem duplicem,
 Et corporum primam et secundam spiritus,
Praesentis illam et hanc futuri saeculi.
Mortem secundam filius Dei abstulit,
Dum saeviente te quidem in cruce mortuus
Vivusque te invita regressus ab inferis
 Mors tua fuit. Tum aeternitatem sustulit
Tuae tyrannidis omnibus, qui partem habent
In prima ἀναστάσει. Qua anastasi putas?
Qua quemadmodum de te triumphans filius
Per gloriam patris sui surrexit, ut
 Ita per fidem ipsi suscitati a mortuis
Operibus in novitate vitae obambulent.
Hanc partem habens Hecastus hic, quamquam aeger est,
Minas tuas deridet et stimulos tuos.
Deridet? At iam sentiet quam temere ea
 Deriserit. Deridet, et scitissime,
Mortem quod hanc vitae sciat portam fore,
Cupiens resolvi ergastulo et Christo frui,
Certo futurum praesciens corpusculum hoc,
Licet putrescat maxime, novissimo
 Tamen die resuscitandum ad gloriam.
Ubi tunc erit stimulus tuus? Ubi tunc erit
Victoria tua et arrogantia? Anne tunc,
Qua nunc videre in corpora haec grassarier,
Destructa erit regni tui pars altera?
 Nonne in tua victoria absorbeberis?
Ingredere nunc et omnibus nervis tuis
Grassare in hunc. Non obfuisse videberis,
Sed profuisse plurimum cui gloriae et
Vitae perennis tramitem patefeceris.
 Videbo mox quid possiem. Quam plurimos
Video interim qui magna de se iactitant,
At posteaquam ad proelium pervenerint,
Conterriti dilationes postulant.


Qui audacia suisque freti viribus
 Tibi congredi voluere, talia perpeti
Non ambigo. Verumtamen quicum Fides
Pugnaverit, tua non pavebit spicula.
Tun' ergo congressura mecum in proelium?
Congrediar, atque cliens minas per me tuas
 Irriserit. Me obtundis his sermonibus.
Si sic agatur, invocandus est Satan.

*

Audisti, Hecaste, quemadmodum pro te Fides
Certaverit. Munitus insuper es sacris
Mysteriis. Cave expavescas hostium
 Horum timorem enervium, sed ab angelis
Confide te carnis solutum vinculis
Mox evehendum in alta refrigeria. Sic
Fido, domine, laetusque Mortem aspexero
Tantoque itineri alacriter me accinxero,
 Sciens me Iesum habere coram iudice
Summo et patronum et advocatum strenuum.
Sed te obsecro, Fides mea et Virtus mea,
Ne deseratis me ultimo in discrimine.
Non deseram vel hinc euntem vel patris
 Summi tribunal iudicis cum accesseris.
Nec ego Fide suffulta modo te deseram.
Euge, adsit huc cruenta Mors et ut eximat
Me ergastulo, sua vibret in me spicula!
Praesente sis animo: ipsa Mors nunc ingruit.

*

 Ubi est homo tanta tumens superbia,
Ut audeat minas meas et spicula
Animo volenti interritoque excipere? Adest,
Nec est superbia haec vel arrogantia,
Sed in Deum fidei bonae constantia.
 En tibi hominem. Moriturus es. Et id expeto.
Responde ei voce ut vales, nihil haesitans!
Nihil haesito, sed languido vox deficit.


Sic inquies: fera bestia sitibunda Mors,
Non timeo te aut ictus tuos. Non timeo te aut
 Ictus tuos. Nil metuo acutam cuspidem.
Nil metuo acutam cuspidem. Nihil? Nihil.
Quo fretus auxilio? Fide. Hei! Sed gaudeo
Nunc emori. Sed gaudeo nunc emori. Et
Cum Christo in aevum vivere. Hem, tabesco iEt
 Cum Christo in aevum vivere. Haud consto mihi.
Corpus meum licet modo imputrescat in
Sterquilinio. Corpus meum licet modo
Putrescat in sterquilinio. Fido die
Novissimo resuscitandum ad gloriam. Euge,
 Ad gloriam. Quapropter in manus tuas,
Domine Deus, commendo spiritum meum.
Quapropter in manus tuas, domine Deus,
Commendo spiritum meum. Grassare nunc,
Cruenta Mors, pallescat os, genae cadant,
 Oculi haereant cutisque lurida squaleat,
Singultiat flatus in anhelo pectore,
Animamque promptam ardente tandem spiculo,
Quo ictu vales, vitae perenni separa!
De te, velis nolis, triumphat spiritus.
 Morere, caro! Euge, quietum ad Abrahae sinum
Ab angelis deducta mens nobis quoque
Comitantibus sursum evolat. Fides, Fides
Malefida, quam mihi et Satanae incommodas!
Confusa sum. Victi sumus; fugiamus hinc.

*

 Heu, heu tribules, flete Hecastum mortuum!
Quid ais? Hecastus mortuus? Quid clamitas?
Hecastus est mortuus et huic saligno mox
Loculo inferendus est. Hecastus mortuus?
Eheu, mi Hecaste, doleo quod te amisimus,
 Virum integrum et in omnibus amicum strenuum.
Quis contineat a lacrimis tanto viro,
Tam nobili, tam divite et iuventa florido
Suis adempto! Et morte tam subitanea.
Ubi uxor est? Ubi liberi? Maeroribus
 Se macerant in aedibus miserrime.
Eccos: simul familia tota proruit
Suffusa lacrimis. Valete! Pro dolor.


Tibi dent Dii, cognata nostra Epicuria, et
Gnatis tuis in his dolendis casibus
 Laetam vicissitudinem. Heu viduata sum
Viro optimo infelix mulier. Heu me, viro
Meo optimo viduata sum. Nos quoque viro
FidissiIam quique pullis vestibus
Studebimus operirier, quo post die ab-
 Hinc tertio digne exsequamur funera.
Dignissime exsequias viro apparabimus,
Non aureo parcemus uni aut alteri.
Atque utinam eum queamus huc reducere
Mille aureis et has redimere lacrimas!
 Dulcis mihi affectus patris lacrimas ciet.
Quidni excitet? Totus quidem videor mihi
In lacrimas resolvier. Pro, pro dolor,
Quis det meis oculis perennes lacrimas
Aut sempiterna flumina, ut cordis mei
 Ter maximos queam dolores prodere! Heu,
Te ploro, Hecaste, mortuum. Heu, quis non fleat
Te, amice Hecaste, mortuum? Quis non fleat?
O amica lumina, labra blanda, amabiles
Genae, ut modo tenebricosa, pallida, squalida!
 Ut cuncta membra corporis flaccentia! Heu
Dolor, dolor, quin' ipsa pro te mortua?
Sic separas carissimos, amara Mors!

*

Era, ingredere, defectio ne spiratus
Te turbet et turbetur omnis familia,
 Neu cum marito et te fleamus mortuam. Heu.
Heus famuli, eram reducite a cadavere,
Dolore ne deficiat aut lapsam solo
Contingat ocius emori et fiat dolor
Posterior hic nobis priore dirior.
 Sustollite. Hem. Nos lugeamus mortuum.
Heus socia, Hecastum lugeamus. Sic decet;
Plangamus atque maesta palmis pectora,
Quod era labescat et languore concidat;
Et amabat hic dum viveret nos plurimum.
 Quid, Hecaste mi, mi Hecaste, quid?
Heu heu dolor! Proh proh dolor!


Quid est, amice, quod relictis omnibus
Caris tibi toto iaces sic corpore
Prostratus? An futurus esca vermibus?
 Egone queam inducier ut istuc creduam?
Qui creduam? Tute hoc sinas? Num tu sines
Hoc delicatum, amabile et pulcherrimum
Corpus tuum corrumpier, putrescere
Terebrarierque vermibus? Sed proh dolor,
 Dum a capite ad imas usque plantas lumina
Mea flecto, nil prae se ferunt membra omnia
Nisi Mortis horrendae abominandam imaginem.
Heu dulciculi oculi, rosea labra, rubentes genae,
Ut subito in horrorem nigrum transistis et mutamini.
 Heu pectus ante eburneum, nunc luridum;
Heu venter ante turgidus, nunc flaccidus;
Heu tibiae ante candidae, nunc lividae;
Heu cuncta quondam vegeta, nunc prae se ferunt
Mortis pavendae imaginem. Heu dum intus nihil
 Animi viget, proh stupida sunt haec artua
Putrique tabo proxima. Heu dolor dolor,
Heus socia, Hecastum lugeamus mortuum et
Plangamus ultra maesta palmis pectora!
Decet, heu dolor. Proh proh dolor.
 Proh proh dolor. Proh proh dolor.
Proh proh dolor. Quid, Hecaste, te
Quaeso impulit mortem aggredi subitaneam?
Annon adhuc tibi flos iuventae blandus et
Vernans erat roborque corporis integrum?
 Non pulchra coniunx? Non suaves liberi?
Non fidi amici proximique sanguine?
Annon abundant tibi cuncta affatim
Opes, voluptas atque mundi gloria?
Quid ergo in has te mortis aerumnas graveis,
 Hecaste, praecipitasti, in aevum neutiquam
Rediturum, ad haec cibum futurum vermibus?
Respirat uxor seque cruciat denuo;
Cum familiaque flent amici et proximi;
Solus sacerdos absque fletu tetricus.
 Heus socia, Hecastum lugeamus mortuum.

*

Quis planctus iste inordinatus, mulier, est?
Quis, liberi et reliqui viri, quis planctus hic?


Id scire vos de dormientibus volo,
Vos (inquio) quos Christiana roboret
 Merito fides, ut non perinde ac ceteri,
Vitae quibus spes nulla, contristemini.
A mortuis si credimus quod filius
Dei excitatus est, per illum nos quoque
Praemortui de pulvere excitabimur,
 Quandoquidem dominus Iesus in die
Novissimo descendet in tuba Dei e
Caelestibus, dein resurgent mortui.
Nam tuba canet caelestis et qui dormiunt,
Corpore resurgent integro. Nihil igitur
 Tristemini vestro de Hecasto sub fide
Hac Christiana mortuo, sed hoc magis
Laetamini, quod absolutus corporis
Molestiis in pace Christi dormiat,
In regeneratione reddendus quidem ad
 Vitam omnibus Christi in fide morientibus!
Ergone vita residua est morientibus?
Residua, non iustis modo, sed et omnibus
Qui post peracta scelera redeunt ad Deum
Per paenitentiam. Ergo post furta et stupra
 Sperabimus vitam beatam cum Diis?
Sperabitis fide atque paenitentia.
Sperabimusne et nos? Item sperabitis.
Nos itidem? Identidem. Neque est acceptio
Personae apud Deum, sed omni in gente: qui
 Timet Deum et operatur ea quae iusta sunt,
Acceptus est ei. Hinc simul resipiscite
Et corrigite quod in Deum peccastis, ut,
Cum venerit iudex die novissimo,
Non ad necem, sed ad perennis gloriae
 Vitam resuscitarier mereamini.
Ad quod nihil lacrimae hae valent nec luctus hic
Nec pulla vestis nec cucullus prominens,
Sed lacrimae, confessio, ieiunia
Et vitae honestae melior institutio.
 Recte mones, vir omnium piissime.
Linquamus omnem hunc apparatum splendidum,
Linquamus cuncta in usum pauperum,
Linquamus omnem luctum inanem et lacrimas
Moresque nostros corrigamus pristinos.
 Si multo amoeniora vitae munia
Post hanc calamitatem morantur in fide,
Spe et caritate mortuos, quid residuum est


Nisi ut hunc diem cum patre agamus mortuo
Laetissimum? Non in cibis et poculis
 Gravioribus natura quam poposcerit,
Nec tympanis et organis, sed maximas
Deo exhibendo gratias. Viro pio
Congaudeamus intimis affectibus
Et absque pompa inutili exsequias pias
 Patri paremus mortuo. Optime mones.
Congratulemur mortuo et domino Deo
Dignas agamus gratias. Sic expedit.
Assentior. Procede, Daetre, ex aedibus
Tantisper huc, dum quod volo, ex te scisciter.
 Procedat atque Oeconomus huc. Oeconomus hic.
Et Daetrus hic. Iam sciscitare quod velis,
Breviter, quod haud abesse licet opsoniis.
Quid? Adhucne plene cocta sunt opsonia?
Iam cocta sunt, verubusque detrahenda sunt.
 Iube ingredi cito quos velis accumbere.
Iubebo. Abi, fac singula expedita sint.
Curabitur. Tu, Oeconome, paululum foris
Morabere, ut dicas vale spectantibus. 
Curabitur. Cognati et alii amiculi,
 Quos mane pater ad vesperum convivium
Vocaverat, nobiscum ad ipsum ingredimini,
Ut, quod gulae paratum erat, sumamus hoc
Frugaliter non absque honesto gaudio.
Sequimur; praei. Vos, qui advolastis impigri ad
 Nostra haec theatra, tum viri tum feminae,
Adite nunc vestras domos sine remora.
Nam Hecastus hic quem morte caesum exhibuimus,
Non ante tertium diem tumulandus est.
Valete cuncti et, si placuimus, plaudite!

