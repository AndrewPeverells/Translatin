Cum Lazarum dudum suam vos, quos huic
Theatro adesse gaudeo, auctor fabulae
Vidisset excepisse mente candida,
Pluresque quas prius edidit comoedias,
 Induxit in animum suum, alteram quoque,
Ipsamque depromptam sacris ex bibliis,
Vobis (modo placeat) exhibere fabulam,
Cui honestum Iosephi vocabulum indidit.
Mirabitur fortasse vestrum quispiam,
 Quod fabulam rem sacrosanctam dixerim,
Verum sibi is persuasum habebit, omne quod
Tragico artificio comicove scribitur,
Dici poetis fabulam. Quod utique non
Tam historia veri texitur, quod proprium est,
 Quam imago veri fingitur, quod artis est.
Nam comicus non propria personis solet,
Sed apta tribuere atque verisimilia, ut
Quae pro loco vel tempore potuere agi
Vel dicier. Quapropter is qui contulit
 Se ad hoc theatron, non putet, cum audiverit
Nomen sub argumento Ioseph crebriter
Citarier, quod scriptor ipse ex ordine et
De integro vitam viri scripturus est,
(Nam id artificio comico non competit)
 Sed ut aemulatione fratrum venditus,
Aegyptioque mancipatus principi,
Erae suae stuprum recusans carceri
Iniectus est, regisque tandem iussibus
Eductus, et regni omnibus negotiis
 Praefectus est, solum exhibebit comicῶς,
Aut (nisi siet vox dura) tragicocomicῶς.
Porro inter haec nemo tribuat inscitiae
Foedeve neglegentiae artis comicae,
Quod quae per intervalla longa temporum
 Digesta sunt, sic exhibet, quasi serie
Quadam sibi sine medio successerint.
Nam maluit (velut et alias) populo rudi
Sacram exhibere historiam ut accidit ordine,
Quam exactius leges tenere comicas.
 Valete quotquot adestis huic spectaculo, et
Pro comicis meretricularum amoribus
Suscipite Ioseph castitatis vindicem.
Astate taciti, audite, et intuemini.


Heus vos, fere (id quod oportuit dictum prius)
 Omiseram. Ne quempiam vestrum (obsecrat)
Petulans mulieris impudicae oratio
Vel gestus offendat levis, quod absque iis
Mens casta Iosephi haud queat monstrarier.
Sed (ut ante dixi) suscipite pro amoribus
 Scortantum Ioseph castitatis vindicem.
    

*

Multo omnium vita aulica est miserrima,
Subiecta variis casibus et incommodis.
Iam quasi neci sit destinatus, hostibus
Virum obiicit, iam non secus quam si infimus
 Sit militaris cacula, quolibet eiicit.
Non sinit eum umquam vivere ex sententia,
Neque curam habere liberis neque coniugi.
Quam modo (licet mandata regis urgeant)
Tamen relinquere insalutatam domi
 Nec debeo, nec audeo, nisi perpeti
Litem, odium, et indignationem mavelim.
Sed eccam eam. Nostram moram redarguet.
Quid quaeso id est, mi Potiphar, quod post diem
Vix septimum semel videndum te offeras?
 Adeo invenusta, adeo inamoena, adeo tuis
Indigna thalamis visa sum ut me, Potiphar,
Fastidias? Ego te voluptas mea neque
Despicio neque fastidio, sed regiis
(Ut ipsa scis) negotiis sic implicor,
 Ut me explicare, licet velim, minime queam.
Quin et modo (quod aegrius multo feres)
Legatione fungar admodum mihi
Molesta, ad Aethiopum tyrannum regium.
Te nolui tamen insalutata pedem (ut
 Decuit) movere quopiam, ne non modo
Maerore te afficerem, sed et ne te minus
Amare videar hinc profectus clanculum.
Heu me, quid audio? Profectus denuo
Me derelinques orphanam, maestam, anxiam?
 Me non amas, quam ita crebro habes ludibrio.
Quam veluti coniugem subinde appellitas,
Hanc veluti non maritus esses neglegis.


Sed obsecro quando haec futura profectio?
Modo inquio, velut itineri accinctum vides.
 Subito? Aderisne vespero convivio?
Non adero. Nec mecum in cubili dormies?
Non dormiam, mandata quod me regia
Mox exigant. Si sic necesse, quos rogo
Comites habebis itineris? Partem bonam
 Exercitus. Ergone futurum, Potiphar,
Bellum times? Quamquam in via discrimen est,
Bellum haud futurum suspicor. Sed obsecro
Quando rediturum te domum sperabimus?
Post tres dierum hebdomadas huc (si Diis placet)
 Reducem videbis denuo. Heu me, quod mihi
Solacium, quae mihi voluptas, quae mihi
Vita miserae, tali marito subiugae?
Vel abes domo, vel distineris regiis
Semper adeo negotiis, ut me tibi
 Non artius nuptam putem quam euro et noto, aut
Insensibilibus cautibus. Nae rustico
Praestaret inopi, atque generoso nubere. Heu.
Uxor mea, tibi tempera. Per Herculem
Posthac frequentiorem habebis in aedibus,
 In thalamo, et in convivio. Fieri potest.
Qui creduam? Extricabo me, quantum queam,
His regiis negotiis. Ut hactenus.
Sed quid modo usque adeo improbe celeras iter,
Ut ultimo convivio non adsies,
 Digneris et vix osculo? Qui, uxor, queam
Parhonis imperio (obsecro) resistere?
Vehementer urget, nec moram ullam sustinet.
Hoc temporis tantillum eidem surpui,
Quo dicerem tibi in osculo vale ultimum,
 Neque te insalutata, Aegla mea, recederem.
Facis probe. At quis interim curam rei
Nostrae familiaris geret? Non nostrae id est
Vir teneritudinis nec experientiae.
Novi id equidem. Ergo Hebraeus hic, cui et hactenus
 Domus, familiae, et omnium rerum mearum
Ubique dispensationem credidi,
Prudenter haec dum absum gubernaturus est.
Satis is quidem prudens probusque et integer,
At quam videre te tamen malim domi,
 Mi Potiphar, quam servulum hunc empticium.
Nunc obsequendum tempori. Vocetur huc
Ioseph Hebraeus, ut secundo illi omnium
Curam audiente te mea uxor creduam.


Adesto Ioseph, ut marito obtemperet.
 Adesto.  ------

*

------  Salve. Adest Ioseph Potiphar.
Quod exsequendum praecipe. Sta paululum.  Hem.
Scis tu quidem quod te admodum puerum emerim,
Nec te secus quam filium enutriverim.
 Scio id equidem, nec si sies pater meus,
 Plus diligas. Deinde cum te industrium
Deoque amicum cernerem, simul omnibus
Domus meae negotiis, cunctis bonis,
Servis et ancillis meis praefeci.  Ita.
Ut nil siet domi tuae, quod (ut arbitror)
 Quonam statu positum sit ipsus noveris,
Tanto licet beneficio indignus siem.
Nunc igitur audi denuo. Quod ampliter
Per te mihi Deus tuus benedixerat,
Super universa quae tibi mandaveram,
 Te denuo constituo coram coniuge,
Quam susque deque haec iussa ferre praescio.
Ut ipsa ab omnibus expedita negotiis,
Vivat sibi ex sententia. Tu praeses es
Servis et ancillis meis in omnibus.
 Aurum meum, argentum meum, vestes meas,
Agros meos, pecudes meas, reditus meos,
In universum industriae, prudentiae, et
Fidei tuae committo. Talem te exhibe,
Qualem te hactenus deprehendi in omnibus.
 Nemo movebit absque te manum aut pedem
In aedibus meis sine tuo arbitrio,
Hanc praeter unam coniugem, quam nullius
Obnoxiam iugo volo agere cum suis
Pedissequis vitam omnium liberrimam.
 Et quicquid illius ad voluptatem attinet,
Et quicquid ad solacium, volo largiter
Et ultro suppeditarier. Sed ceteris
(Repetam ut eadem) tu prome, conde, pro tua
Prudentia.  Qualem hactenus me expertus es,
 Ere Potiphar, talem futurum credito.
Confido namque Dei mei per gratiam,
Quod neque ab avitis moribus defecero,
Neque in tuo humili servulo ingenium malum et


Servile in aliquo senties vel audies.
 Quin coniugi tuae pudicae et erae meae
Non modo meis pro viribus cuncta offeram,
Quae postulet, verum etiam in omnibus obsequar.
Sed obsecro, mi Potiphar, quid haec mihi
Tam serio rursum iubes? Num quippiam
 Tibi de mea infidelitate suboluit?
Nihil, sed ego mox regio iussu volens
Nolens ad Aethiopas profecturus, tibi
Mea vetera volui iussa coram coniuge
Renovarier, quo animo pusillo non siet,
 Cum absente me te omnem sciat provinciam
Obiturum, et animi cura ab omni liberam
Se et expeditam sentiat. Tantum viro et
Mihi probata in hunc diem est tua probitas,
Amice Ioseph, ut fides tua neutiquam
 Nec mihi nec huic suspecta sit. Gaudeo quoque,
Quod in aedibus te nacta sim, qui non secus
Quam vir meus, si absens sit ita domestica
Obeas gerasque negotia, ut per te in virum
Subinde contemplationem dirigam.
  Ago gratias utrique vestrum maximas,
Deus meus vobis refundat centuplum.
Rumpenda tandem omnis mora est. Puer intro abi,
Et sacculum pecuniae tibi traditum
Ex regio fisco adfer ad me celeriter
 In regium palatium.  Facesso, ere.
Iam iam vale, mea turturilla, iam vale.
Vale, marite corculum meum, vale,
Vale, novissimum vale. Quid nunc? Mihi
Tu lacrimarum sponsus es. Ne lacrima.
 In plenilunio revertar proximo.
Tantisper omni quo voles solacio
Perfruere. Castra accedo. Vade. Vale. Vale.
An non ego misera, huic viro quae nupta sum? An
Iuste arguat, si me infidelem sentiat?
 Valeat pudor si occasionem nacta sim.
Adest Ioseph. Sequere erum, vix castra adhuc
Ingressus est.  Sequor ocius. Morabor hic
Dum redieris. O si mihi huius perfrui
Complexibus contingat, et mea vulnera
 Obducta remedio sient. Ad hoc mihi
Est actitanda artis meae peritia
Bellariis, blanditiis, singultibus,
Iocis, dolis, omnisque generis fraudibus.
Sed eccum adest sub sole formosissimus.
 Qui cor meum iaculis amoris vulnerat.


*

Mirum quod Aegla absentiam viri sui
Tam aegre ferat, tot lacrimisque lugeat,
Cum (signa si quid roborent famae fidem)
Non admodum ipsum diligat. Nec me tamen
 Decet de eris indigna suspicarier.
Me adhuc moratur pro aedibus uti dixerat.
Ut video, Ioseph, castra noster Potiphar
Nondum introierat, cum dares pecuniam,
Quod sine mora huc reversus es.  Vix era quidem
 Ingressus erat, ipse quoque te morarier
Sciens foris, nihil moratus advolo.
Qui sese habet negotium? Sic regium
Urgebat imperium, ut mihi non licuerit
Iam vesperi convescier ?  Nescio equidem.
 Verumtamen vidi obiter in castris simul
Stratos equos, currus paratos bellicos,
Et militum validam manum accinctam itineri.
Ut misera ad infelicitatem nata sum,
Quae in his malis (nisi fraeta praesidio tuo
 Subsisterem) dolore contabescerem.
Nam ex omnibus quos alo domi, prorsus nihil
Solacii mihi provenit. Conservi enim aut
Stupidissimi, aut proterviunt, tumidi quoque
Liberti et ingrati, tum inertes et rudes
 Ancillulae. Ast in filia oblectare me
Possem quidem, nisi moribus maturior
Patri foret simillima. Ut dicam semel,
Iam me opprimet simul omnis infelicitas,
Nisi tu tuo me fulcias solacio.
 In te meae sunt spes opesque repositae,
Ex te meae pendet salutis ancora.
Mi care Ioseph, et domus columen meae,
Non amodo te namque ut olim servulum,
Viri sed absentis loco cultura sum.
  Mihi tribuis, era, plus quam merebor, ceterum
Quicquid mea prudentia aut industria
Tuo domina pro commodo aut solacio
Fieri queat, praestare tibi non differam.
Tuus era sum, mihi (ut decebit) praecipe.
 Quam gaudeam, mi Hebraee, quod tam benevolum
Te sentio, non consequi verbis queam.


Te quaeso adesse ne graveris vespero,
Quod coniugi paraveram, convivio.
Ne sine viri solacio commisceam
 Dapes meas (pro dolor) amaris lacrimis.
 Animaequior sis, domina, ne sic lacrimes.
Venturus sum. Post horulam venturus es.
Ut interim, velut hactenus consueveris,
Servos rudes, servasque, nostram et filiam
 (Quod iusserit tibi Potiphar) colere doceas
Nostros Deos, et reliqua mundi numina,
Hos (aura quod serena sit) foras tibi
Produxero.  Sic expedit. Producito.
Quis callidae huius feminae mentem queat
 Scrutarier? Se prodet ultro veritas.
Non absque causa familiam mittet foras.

*

Nos vult Ioseph domina adire te foras.
 Adeste, fratres et sorores optimi.
Meministis omnia lectionis ultimae?
  Nonnulla sat, nonnulla non sat novimus,
Utpote rudes, et hactenus simul athei.
 Dic, Piste, primum cuius ipse memineris.
 Quod unus est verus Deus qui condidit
Caelum solumque et cuncta in his manentia.
  Recte quidem. Dic, Phronime, tu quid memineris.
 Nil esse Anubin, nil Serapin et Isida,
Nisi vana quaedam numina, aut mage nomina.
 Nil rectius. Dic, Agna mea, quid memineris.
Quod sit Deus pater omnium, quod filius
 Per quem omnia, et quod spiritus, in quo omnia.
 At cum sit unus, qui Deos tres nuncupas?
Nescio equidem.  Capisne tu, mea Catharis?
 Nec ego quidem capio.  Domina mea Asenath,
Tu dicito si intelligas. Qui intelligam
 Praeceptor hoc incomprehensibile homini?
Dicam tamen quantum fide complexa sum.
Unam Dei esse hypostasin sub his tribus
Contemplo personis, veneror, et obsecro.
 Divina virgo, non tibi humana ratio
 Haec suggerit, sed spiritus patris omnium.
Tu dic, mea Catharis, quod ipsa memineris.
 Quod cum Deus sit spiritus, non carne eum
Sed mente pura maxime venerabimur.


 Pulcherrime. Istas gnomicas sententias
 Tractate mente sedula, atque in lumen hoc
Incomprehensum mentis oculos figite.
Sequentibus diebus alia edisseram.
Valete fratres et sorores, nam mihi
Ad cenam eundum Heroidis. Frater vale.
 Caeli Deo laudes canamus supplices.

*

Turbidi plastes Deus unus orbis
Condidit lucem tenebris fugatis,
Has volens noctem vocitari, et illam
    Esse diurnam.

 Inter effusas simul orbis undas
Condidit caelum, ut στερέωμα firmum
Sive discrimen sine mixtione
    Esset utrisque.

Colligens undas locum in unum ab imo
 Aridam iussit superare, ut herbas
Germinet fructusque homini creando, et
    Omni animanti.

Solis et lunae rutilas lucernas
Fecit, ut Phoebus niteat diei,
 Atque cum stellis vaga luna nocti
      Luceat atrae.

Duxit ex lymphis volucres, et omne
Quicquid in ponto vegetatur, et quod
Reptat aut serpit, benedixit atque
  	Crescere iussit.

Duxit e terra pecudes, ferasque
Bestias multae variaeque formae.
Iussit et fetu decorare terram
    Multiplicato.

 Finxit e limo rubicundo Adamum,
Praeditum mente et ratione fultum,
Quo Dei formae similis praeesset
    Omnibus unus.



Gratias ergo meritas agamus
 Omnium plastae, qui ut ametur, ultro
Propter humani generis salutem
    Cuncta creavit.

*

 Deus Abraham, Deus Isaac, Deus Israhel,
Quid implicas me miserum in has angustias,
Ut aut stupro te deseram, aut si restitem,
Vitae meae discrimini haud me subtraham?
Nullus fuit dies ab hora transitus
 Eri mei, quo non stuprandam se obtulit,
Intus, forisque, in thalamo et in convivio,
Usque adeo sollicitat fragilitatem meam,
Ut nesciam an consentiam an dissentiam.
Nec Phaedra enim (si fabulis quid tribuimus)
 Tantum molesta suo quidem Hippolyto fuit,
Quam haec me suis gemitibus et blanditiis
Ad impudicitiam illicit. His hactenus
Certavit armis, mox dolis, argutiis,
Technisque, tandem (ut auguror) mortis minis
 Armabitur. Praestat tamen, domine Deus,
Mihi quidlibet potius pati, quam ut per nefas
Abs te recedam perfidus. Da ergo mihi
Constantiam, prudentiam, et tolerantiam,
Quibus igneis iaculis queam resistere.
 Crepit ostium, loquitur suis ancillulis
Ferocius, quod aestuet libidine.
Accedo Desmophylaca amicum hunc unicum, in
Cuius sinum cordis mei tuto abdita
Effundere soleo. Ut aliquantulum suo
 Sermone me hoc angore pressum sublevet.
Cui tamen erile nefas, nefas est prodere.

*

Tu, Phronime, vade et quo abierit Pistus vide.
Illum si Ioseph miserit, recte quidem,


At si suo arbitratu abierit, adsit huc,
 Ne forte erus minus paratos opprimat.
 Erus hoc die venturus est? Ita suspicor.
Cras namque plenilunium est, quo se quidem
Reducem futurum dixerat.  Sic fecero.
Heus tu.  Quid est? Si servum Hebraeum videris,
 Eius opus esse dic mihi praesentia.
 Sic dixero. Is mihi callidior est quam velim.
 Putet me abisse era, sed morabor hunc latens
Post angulum, ut cum ancillulis quid tractitet
Exaudiam. Si namque nil mali struat
 Cum illis doli, mala verba dabit et verbera.

*

Ut imperaveram satagite, cubiculum
Sit apparatum munditer, stratum dein
Sit eri cubile molliter, quem ad vesperem
Curis gravem domi futurum existimo.
 Videte ne pulvisculus quidem locum
Coinquinet, stratumve ruga contrahat.
Est namque mundities decus domesticum
Et coniugum solacium.  Parebimus,
Parabimusque domina quicquid praecipis.
 Nil aliud est quod perfici petis? 'Iubes'
Dicendum erat. Quantum mihi negotii
Rudes puellae dum docentur exhibent.
 Ignosce quaeso, ceterum cavebitur.
Nil aliud est quod perfici, domina, iubes?
 Volo deinde cubile nostrum aspergier
Verbena, abrotanio, amaraco, atque pluribus
Herbis suave olentibus, Veneris sacrae
Olim dicatis ludicris.  Facessimus.
Quid stas iners ut stupida et excors statua? Nil
 Mihi iussa respondebis? Obsequar libens,
Mea domina, et quod iusseris factum puta.
Pudet et piget vos usque verberibus meis
Instituere. Dabimus operam sollertius
Parere dicto et nutibus domina tuis.
 Curate, ut obducantur omnes parietes
Aegyptiis tapetibus, nihilque sit
Quod non ubique splendeat. Curabimus,
Mea domina, et hoc et quicquid aliud iusseris.
Tandemne dediscetis hos mores rudes,


 Accommodatae heroicis, erilibus,
Et liberalibus? Remitte quaesumus.
Posthac era huius tum diei tum loci
Meminerimus. Huius levate byssinae
Syrma tunicae, atque ex fibula suspendite.
 Cavete limbum ne plicetis rustice,
Verum decenter atque molliuscule.
 Decenter exsequemur. Agne a dexteris,
Ego a sinistris hoc modo libravero.
Cavete spinther ne abstrahatis aureum.
  Bono animo es, era, nam laesimus nil omnium,
Sed compte et apte (ut volueras) composuimus.
Nunc ite vos intro, atque cuncta ex ordine
Curate quae mandaveram, nisi vesperi
Prorsus velitis ulmeae spectarier.
 Ego paululum hic spatiabor animi gratia.
Imus, domina. Quae nisi sit animo barbaro ac
Stupido, ferat mulieris huius extimam
Superbiam, proterviam, insolentiam?
Quid mussitas? Nihil, era. Vae capiti tuo.
 Ite ocius, nisi dignitatis me meae
Velitis obliviscier.  Cedendum erit
Vesaniae. Proh servitus miserrima.
 Tace, nisi interire vis nos pessime.
At in his malis durare, non tolerabile.
  At ferre inevitabile, est consultius.
Ex aequo in omnes saevit instar tigridis.
Solus Ioseph oeconomus immunis est,
Quem (nisi ego fallor) ipsa foede deperit.
 Similia vero sunt quidem quae disseris,
 Quia limi ocelli, blanda verba, et cultus hic
Iuveni exhibendus, flammam amoris indicant.
Nam haec tota in hoc fit corporis compositio,
Ut castum Hebraei corculum sibi glutinet.
Ita est profecto. Nam virum aversata in hunc
 Coniecit oculos. At pudicus in stuprum
Nullatenus consentiet.  Consentiat?
Saxum prius mollesceret, quam hic in stuprum
Consentiat. Sed eamus intro, ne mala
Post verba denuo sequantur verbera.
 Recte mones. Respectat huc. Quid Phronimus hic
Post angulum?  Tum verba erae tum verbera hic
Observo tacitus et libidinem exsecror.
 Cuiusnam?  Erae. Silete, praestat ingredi.
Carcer sonat, ego abibo quo mihi iusserat.



*

 Foris tibi Desmophylax loqui volebam, at est
Prae foribus era, quae postulat nostram scio
Praesentiam, alia tempora his captanda sunt.
Tuus ego sum, atque eventu in omni tuus ero.
Dominus Deus patris tui det in omnibus
 Angoris aerumnis tibi patientiam.
 Amen. Vale. Novus mihi conflictus hic.
Non absque causa cultus hic assumptus est
Venustior. Salve, mea domina. Salvus es
Cordi meo, dilecte Ioseph. Quin magis
 Vocas me amicam (ut opto) quam dominam tuam?
 Quia te meam cognosco eram, non coniugem.
At ego te, Ioseph, coniugem non servulum
Desidero; formose Ioseph, annue.
 Quod, era, nec utile nec honestum nec pium
 Sit utrique, persuadere nobis desine.
Qui non pium vita et salus mea unica?
Cum (si me ames) diro et cruento vulneri
Cordis mei medebere, et mihi miserae et
Iuvenculae vitam suavem protrahes,
 Ne dixero, a laqueo necis servaveris.
 Non aestimemus id pium, domina mea,
Quo offenditur Deus optimus ter maximus,
Paterque clementissimus, qui vitam et hanc
Animam dedit nostro imbecillo corpori,
 Huiusque mundi cuncta nostris usibus.
Deus profecto plus quam homo colendus et
Venerandus est. Venerandus est. At si tibi
Sedet animo cultus, honor, et timor Dei,
Quin' prorsus omni ope destitutam me adiuvas?
 Quin' me labantem sustines? Quin' erigis
Solacio? Quin (ut doces pueros meos)
Alterius alter calamitatem sustines?
An non tibi mandat Deus de proximo?
An id inhonestum iudicas, per quod Deo
 Tot opera honesta, care Ioseph, perpetres?
 Quantum libet nostra opera faciem honesti habent,
Si foeditatem adnexam habent, inhonesta sunt.
Si per meam te turpitudinem velim
Servare turpitudini, quid obsecro,
 Domina, foret scelestius? Satius foret
Utrumque mortem oppetere honestam, quam alterum
Ansam alteri porrigere turpitudinis,


Et minus honeste vivere. Esto. At dic mihi,
Quod dedecus tantum siet si suaviter
 Mecum interim fruare consuetudine?
An non Deus naturae amores indidit?
An cuncta non animantia hac lege coeunt,
Pulchramque servant usque consuetudinem?
An non id aequum et id bonum, quod copulat
 Amicitiam in hominibus, et fovet omnia?
 In hominibus certis quibusdam legibus
Deus hos amores optime compescuit.
Quo a pecudibus nostrum genus secerneret.
Nam ab initio dedit homini iam condito
 Uxorem amicam, et ex eadem liberos
Suscipere voluit, posteris quoque simili
Ratione agendum censuit. Nulla est mihi
Coniugii honesta tecum era mea dignitas,
Nulla igitur esto illiciti amoris foeditas.
 En tibi fidem conubii, cape anulum
Hunc, nostri amoris symbolum. Quid anime mi
Morare nunc? Cape symbolum.  Non cepero.
Erus universa quae domi aut foris
Longe atque late possidet praesente te
 Mihi tradidit, te praeter unam, quam sibi
Castam et fidelem expostulat. Quomodo igitur
Ingratus illi et infidelis maxime,
Mihi ipsius te vindicabo coniugem?
Quin ille me potissimum tibi tradidit.
 Et quicquid ad animi mei solacium,
Et ad voluptatem meam conduceret,
Per te mihi curavit exhiberier.
 Exquire, domina, cuncta quae ad solacium
Et quae ad voluptatem attinent: non dixeris
 Quod mox tibi non administrem largiter.
Si aurum vorare cupieris, aurum (ut ferunt)
Tibi vorandum porrigam. Si canere vis
Me, cecinero. Saltare vis, saltavero.
Verum ad cubile neutiquam me illexeris.
 Te praeter omnis dulcor iste amaror est,
Mellite Ioseph. Tu unus es mihi affatim
Solacii dulcedinisque satietas.
Eia ergo melculum meum, fruere meis
Complexibus. Cum uberibus atque amoribus
 Mecum tibi omnia mea sint communia.
Ego te viro meo usque commendavero.
Ego te familiarem Parhoni effecero.
Ego servituti qua premeris exemero.


Per me bonis quam plurimis ditaberis.
 Per me laboribus omnibus levaberis.
Per meque ad altiora promoveberis.
Audis precantem, audis gementem, coniice
Quantis amoris facibus hoc cor aestuat.
 Quid cuncta quae promittis era mihi proderunt,
 Si unam auferas mihi meam innocentiam,
Fidem, et Dei mei perennem gratiam?
Utilia nulla sunt, nisi eadem honesta sint.
Me obtundis his Dei tui sermonibus,
His tetricis philosophicisque argutiis.
 Iam loquere verbum amoris et solacii.
 Ab iis era mea quae locutus sum, nihil
Diversum (ita Deus adiuvet me) exaudies.
Numquam in stuprum nefarium consentiam.
Ah dure Ioseph, Caucasoque durior,
 Cuius cor haud emolliunt ullae preces.
Ah saeve Ioseph, Atreoque saevior,
Qui cor meum hoc verbo unico sic lancinas.
Nil te movent hae lacrimae? Nil hae preces?
Nil gemitus et suspiria haec? Nil ipsa mors?
 Proh dolor in ingratum tot hactenus mihi
Et tam ampla collocata fore beneficia.
Vale ut meres, ingrate Ioseph. Hora erit
Cum te velis mihi misertum. Proh dolor.

*

Mihi feminae huius quamquam inanes lacrimae ,
 Lacrimas quoque excutiunt. Profecto si quidem era
Multa mihi contulit beneficia, quem uti
Proprium educavit filium, sed non (velut
Modo improperat) ingrato et improbo viro.
Tu testis es, Deus Israhel, quod si queam
 Omnes mei artus corporis convertere in
Manus pedesque, et omnem erae substantiam
Laboribus meis in aurum vertere,
Non refugerem. Sed quod tuis scio legibus
Contrarium, nec audeo nec fecero.
 Hinc scio tamen mihi imminere periculum.
At quidlibet satius pati, quam per stuprum
Foedarier, tui quoque obliviscier.
Dee Sabaoth, da vincere et da perpeti.
Quid hoc?  ------



*

------  Ioseph, denuo eiicimur foras.
  Quae causa fratres et sorores inquite.
 Quod sola agat habet ipsa certo in aedibus.
Nos interim vult erudirier foris.
Dein ipsa, quamquam turbida est, nobis sinit
Ad horulam spatiarier.  Recte facit.
 Materque familiae haud valet semper animo
Parere tranquillo, potissimum ubi domum
Coniux reliquerit.  Hunc sibi (quod suspicor
Ob beluata tapetia atque stromata
Quae protulit) putat adventurum vesperi.
  Faxit Deus. Vos interim mihi dicite,
Quid quisque vestrum hesterna ab hora meminerit,
Dic, Asenath domina mea, quid memineris,
Quid quisque curet maxime, ubi iam credidit,
Dei parare cultui. Mentem humilem, ob hoc
 Quod pulsus est caelo Satan superbia.
 Nil dicier valet aequius, mea Asenath.
Nihil Deo est acceptius modestia.
Dic, Catharis, ecquid memineris.  Deo meo
Vitam parabo sobriam, quoniam gula ex
 Paradiso Adamum propulit.  Recte quidem.
Ad multa nos incommoda simul expulit.
Quid, Agna, tu? Mentem Deo castam paro,
Luxuria quod diluvio aquae mundum obruit.
 Evertit et Zodomam et Gomorrham funditus.
 Quid, Phronime, tu?  Mentem parandam candidam,
Quod invidens fratri Cain maledictus est.
 Iram pepererat livor in fratris necem.
Tu, Piste.  Frugalem paro mentem omnibus
Mundi huius opibus expeditam et liberam,
 Quod nil scelestius, quam amare pecuniam.
 Hinc namque bella, neces, doli, periuria.
Studeamus his ornarier virtutibus
Et moribus mei amiculi, quis maxime
Deum colendum diximus. Mentemque quoque
 Tranquillam in his malis paremus onmibus,
Quis servitus obnoxia est. Adversa enim
Veris Dei cultoribus speranda sunt,
Quo ipse memorem quod nemo vestrum protulit.
Valete, et ut placuit erae spatiamini. Hem.


  Deus meus, quid fecero? Si intravero,
Certamina nova mihi imminent, hoc maxime,
Meas quod ipsa lacrimas notaverit.
Si non eam, calumniam meditabitur,
Quod erilibus in negotiis sim neglegens,
 Omnemque sibi curam rei domesticae (id
Quod erus vetabat adfuturus vesperi)
Reliquerim. Satius tamen rem debitam
Curare, quidvis ingruerit, et ingredi.

*

Salve, era. Mi Ioseph, salvus es. Tua opus mihi
 Prudentia, quod adfuturum vesperi
Virum putem, at quia in familia nostra eras
Et filia erudienda et occupatus et
Sollicitus, hactenus vocare distuli.
Nunc age, mi Ioseph, unicum solacium,
 Meaque voluptas unica, quia nullus est
In aedibus Venerei amoris conscius,
Longe omnibus simul remotis arbitris,
Mecum cuba.  Haud cubuero. Porro necesse erit.
Alioqui enim te inferre mihi vim clamito.
  Ah. Haec gratia est? Haec flamma amoris? Quae haud modo
In iram et odium, at in furorem vertitur?
Iocor, mi amicule, nullus est in aedibus
Amoris et Cupidinis nostri arbiter,
Fruamur (age ne differas) complexibus.
 Non ferreum te aut frigidum olim comperi.
Cape symbolum, primis fruamur nuptiis.
En cubiculum ornavi tibi tapetibus
Et institis nostratium pulcherrimis,
Stravi cubile et mirrho et aloe et cinnamo,
 Pueri foris, vir longe abest, nec hoc die
(Tametsi id evulgaveram) rediturus est.
Veni, fruamur osculis, uberibus et
Hic usque mane amoribus. Quid haesitas?
 Non haesito, era, non haesito. Quae dudum erat
 Est mens mihi eadem, et eadem erit constantia,
Et tu (quod aiunt) cantilenam eandem adhuc
Mihi occinis. Dicam semel, non fecero
Quod suggeris. Nec operibus consentiam
Nefariis. Stulto labori parcito.
 Sine mihi meam obsecro castitatem era integram.


Sine mihi tuis his lacrimis mederier.
Tolle simulationem et omnem scrupulum,
Quod nascitur mihi et marito nascitur.
Huc huc ades.  Ne traxeris! Eia eia, ades.
 Ut simulat hic.  Non te pudet, era? Eia eia ades.
Ad gaudium trahendus es?  Quid patior heu,
Domine Deus? Praestat mihi fugere turpiter,
Quam hic excitare tragoediam. Tene, improba, hoc
Tibi pallium, quo salva sit mihi castitas.
 Vestram fidem domus meae vernaculi,
Adeste! Proh. Vim patior a viro improbo.

*

Quid fugis, Ioseph, quidve turbae in aedibus?
 Novit Deus meus arbiter.  Quid era tibi?
Quid tremula membra? Oculi attoniti? quid in
 Vultu color dubius? Quid hanc vestem tenes?
Disiecta quid tibi taeniae et redimicula?
Quin' loqueris era? Quin' indicas quid obsiet?
Me miseram, ut est turbata mens, et omnia
Simul mei artua corporis quassata sunt.
 Indigna gnata, indigna pueri passa sum.
Recutitus ille, pestis illa domus meae
Stuprum mihi, cum nemo adesset, obtulit,
Vim intulit, et oppressisset utique vi, nisi
Luctamine et clamoribus (mihi chlamyde
 Servata) abegissem foras. Ego me sinam
Mancipio ab hoc vilissimo iam haberier
Ludibrio? O utinam redisset Potiphar,
Qui eradat hanc luem ab aedibus nostris, prius
Quam omnem familiam et filiam corruperit.
  Vehemens quidem erat impulsus ille libidinis,
Sit venia era adolescentiae. Nos certe eum
Non nisi pudicum et integrum deprendimus.
Sit venia ei, qui non modo hoc die, sed et
Saepenumero temerare nos aggressus est?
  Correptus emendabitur, ne quaeso ero
Rem deferas. Remitte, quaeso.  Remitte, era.
Si quid meae preces valent, mater mea,
Condona Ioseph noxiam hanc. Non audio.
Recutitus hic vitium mihi puer offerat?
 Huc gnata ades, servae adeste, quo viro
Mundum paremus cubiculum. Tractate vos
Quae vestra sunt non segniter negotia.


 Agemus era quodcumque Ioseph iusserit.
Quis omnia haec constructa per calumniam
 A femina nequissima non videat? Ast
Adest Ioseph tristior, loquatur is.

*

Salvete, fratres.  Salve, Ioseph. Quam tuam
Vicem dolemus, non queamus proloqui.
Intus eram et in cute novimus, satis quoque
 Iam olim probavimus tuam innocentiam,
Nec suspicamur aliquid in te criminis.
Tamen veremur ne malum tibi ingruat.
 Novit Deus quid fecerim.  Scimus quidem
Te innoxium, tamen veremur, ne (si era
 Commenta stupri deferat) plus satis erus
Verbis querentis credulus, te puniat.
 Nos aequa oportet mente cuncta perpeti,
Nobis Deus quae per malignos ingerit.
Oportet ad purum excoqui auri scoriam, ad haec,
 Vasa figuli in fornacibus probarier,
Hominesque iustos in malis prementibus,
Meministis ut vobis subinde haec dixerim.
 Dixisti, Ioseph, et meminimus. Ceterum
Non possumus tibi non timere, nec tibi
 Non condolere ex animo, et o utinam modo
Liceret in aliquo tibi opitularier.
Quid si quod olim audivimus, quod vidimus,
Quod ipsa nobis obtulit, praesente ero
Cum iureiurando astruamus , quo minus
 Habeat fidem suae venereae coniugi?
 Nolite pro me in erilem (amabo) infamiam
Aliquid, licet verissimum, praetendere.
Prudens fidelis et probus servus studet
Erile dedecus abdere, et non prodere.
 Praestat mori, quam erae notam aliquam inurere.
Non nostri enim sumus, at eriles mancupi.
Tandem silendum, ne qua de vobis mali
Suspicio fiat mutuo ex colloquio erae.
Vos introite, et atrio curate ne
 Ornatus absit debitus.  Curabimus.
 At gnaviter. Vos solus ego iam subsequar.
Domine Deus patris mei Israhel, Deus
Qui me eruisti de manu fratrum meorum


Et enutristi in hunc diem, longe a meo
 Patre separatum, interque gentes barbaras,
Iam cor meum pavore mortis palpitans
Omni fere solacio destituitur,
Quasi me ex amicorum catalogo eraseris,
Cum nil tamen contra tuas leges volens
 Admiserim. Verumtamen solatur hoc
Pectus meum, quod mente tota, mi Deus,
Animoque fidentem tibi non deseres.
Ingrediar, et videbo quid conservi agant.

*

    Omnium qui conditorem
 Per fidem complexus est,
Ornet illi mentem honestam,
Candidis virtutibus.

    Qui studet Deo placere
Cor paret modestia,
 Lucifer quod est Olympo
Pulsus ob superbiam.

    Sobriam paretque mentem
Absque crapula Deo,
Quod gula ex paradiso Adamum
 Protoplastum eiecerit.

	Sordis expers mens paretur
Castitate praedita,
Foeda quod libido mersit
Cum Gomorrha Zodomam.

  	Candidum et livoris expers
Cor sit erga proximum,
Invido in fratrem Caini
Quod Deus maledixerit.

    Liberet cor usque rerum
 Omni ab appetentia,
Quod nihil mage exsecrandum
Ac amor pecuniae.


Toleret aequa mente dura
Iussa, verba, verbera,
 Quod Deo nil omnium sit
Gratius patientia.

    His suam mentem studeto
Imbui virtutibus,
Quisquis ipsam conditori
 Praeparat cenaculum.

*

Omnis mihi mora longa, nec queam in aedibus
Persistere, nisi viro reverso me ulta sim.
Sed eccum adest miles Stratophilus, qui mihi
Quicquid viri est referet probe. Salve, era. Quod et
 Faustum sit et iucundum, adest maritus Potiphar.
Sequetur e vestigio. Te sibi cupit
Comptam atque laetam occurrere, ut qui maxima
Cum gloria (caesis per agros barbaris,
Latrunculisque per viam insidiantibus)
 Legatione functus est, regi quoque
Parhoni honore debito susceptus est.
O mi Stratophile, nec marito gratiam
Nec gaudium queo exhibere, tantus est
Aestus, dolor, pudorque nostri pectoris,
 Quod verpus hic me indignius tractaverit.
Quis hic? Ioseph? At probum ipsum credidi.
Pestem puta. Veniat maritus. Eccum eum.
Quid habet mulier? Ecquid furens intro fugit?

*

Quid uxor intro me videns se proripit?
 Nescio. Redit suffarcinata chlamyde.
Habet quod afficit cor aegritudine.
Pallor, rubor, livorque id in vultu indicant.
Facile Aegla habet, quod sibi molestum indicat.
Adesne tandem, Potiphar? Nullane tibi
 Cura est rei domesticae, tum coniugis,
Tum filiae, tum familiae nostrae integrae?


Quae cura? Nonne tuo libens pro arbitrio
Praefeci Ioseph omnibus negotiis,
Quo tu tuo genio fruaris libera?
 Hic scilicet frugi puer, quem tu tuis
Amoribus nostras in aedeis duxeras,
Stuprum obtulit mihi proh pudor, vimque intulit.
Num misera sum, quae tam probis commissa sum
Custodibus? Nihil ego quidem in puerum meum
 Peccavi, ut hic sol testis est, si quid tamen
In te puer deliquit, ipse corrigam.
Tu corrigas? Scio quam tibi iste carus est.
Nisi vita Apellae adempta sit, qui mihi stuprum
Per vim obtulit, prorsus recuso vivere.
 Patiar stupratorem meum superstite
Me vivere, et cum filia atque familia
Versarier? Non aliam in aedibus tuis
Rationem habebis castitatis, Potiphar?
Me doleo tam enervi viro sociarier.
 Audi, uxor, et moderare paulum affectibus.
Fateor equidem fuisse mihi carissimum,
Quod in omnibus semper fidelem senserim,
Quod Diis amicum viderim, quodque per eum
In omnibus nobis Deus benedixerit.
 Nihilominus si modo tibi vitium obtulit,
Poenas dabit. Nec in scelere coniveo.
Vocetur huc Ioseph foras, quo erae suae
Mox crimini respondeat. Quid audio?
Tuae ne credis coniugi. Tibi adhuc mea
 Suspecta sit mi vir fides? En chlamydem
Quam mihi reliquit in fuga. Nam passa vim
Dum clamitarem, exiliit hac nudus foras.
Num haec plana veritatis argumenta sunt?
An tibi per omnia sacra iuratura sum?
 Reo locus defensionis dandus est.
Nec contra eum temere feram sententiam.
Plus video te tribuere moecho quam mihi.
Iam adest domus nostrae columen, interroga.

*

Bone vir ades, lepidumque mancipium meum.
  Ere, admodum te video succensere mihi,
Obsecro te, in ira sis memor clementiae.
Tu scilicet meam roges clementiam,
Corruptor omnis familiae et nostri tori.


Dic, egone te (cum parvulum non parvula
 Pecunia mercatus essem) non secus
Ac filium educavi?  Ita est, non secus ere.
Num turpiter (ne quis putet) te abusus sum?
Vel ansulam libidinis tibi praebui?  Haud
Me abusus es, uti Deus et hic sol testis est.
 Tene ego domus meae omnibus vernaculis
Olim et priusquam abirem in Aethiopiam adhuc
Praefeceram? Nonne omnium domus meae
Rerum negotia quoque tibi tunc, praeter hanc
Thalami mei unam coniugem, commiseram?
  Praefeceras, et plura quam dicere queas
Commiseras. An non perinde ac filium
(Loquere modo ex sententia) ego et uxor mea
Te habuimus usque in hunc diem carissimum?
 Habuistis utique et unicum et carissimum.
 Tantaque fuere in me utriusque beneficia, ut
Neutri queam dignas referre gratias.
Quis ergo te Satan eo dementiae
Perduxit, ut thalamos meos adulteres,
Et coniugi per vim meae stuprum offeras
 Impurus et longe omnium ingratissimus?
 Tuam, domine, salutem, honorem et commodum
Hucusque pro mea virili quaesii,
Nec ego tuum cubile adulter pollui,
Nec coniugi stuprum intuli aut violentiam.
 Audis ut hic versutus omnia torqueat,
Dum se vafer vero neget stuprasse me?
An id opere perpetraveris non quaeritur,
(Quod absit) at per vim quod istuc volueris.
 Nec pollui, nec vim intuli, nec volui ere.
 Audin' tu eum? Credin' tu ei? Quid patior hei
Mihi. Cogitur fides mea fidei istius
Vilissimi cedere. Quasi is non audeat
Mentirier, qui haud veritus est moecharier.
Dic impudens, dic impudice haec chlamys et hic
 Galerus his in manibus unde relicta sunt?
An non, tuum cum ferre non possem impetum,
Clamore praesidium mihi quaerebam, et haec
Delapsa (quid dico?) immo quae deieceras
Dum elaberere, mihi tenebam pignori?
 Omnis familia mea mei clamoris et
Tuae fugae mihi testis est. Quid certius?
Si credimus tecmeriis nil certius.
Dic impudice, pallium unde coniugi?
Dic unde clamor, unde fuga processerit?


  Novit era. Novi, et istud obtestata sum.
An non palam convictus est? Elinguis es?
Nunc aut fatendum crimen est, aut ilico
Aperta signa apertius refellito.
 Miserere, quaeso, innoxio. Qui? Etiamne me
 Rides? Ligate innoxium, quae noxiis
Adhibenda vinculis ferreis.  Obsecro, ere.
Quid obsecras? Nil impetras. Abducite
In carcerem istunc regium, donec sciam,
Quae poena tantis sceleribus respondeat.
 Tantum ligatus carceri intrudendus est,
Qui illudere adeo nequiter mihi nisus est?
Haec (proh nefas) censura digna Potiphar
Pro coniuge? Nisi patibulo affixus siet,
Taedet profecto animam meam vitae meae,
 Mortem oppetam, vitam nego. Compescito hos
Animos truces uxor mea. Scio quatenus
Sit corrigenda iuvenis haec lascivia.
Ingredere, calor aetatis habeat gratiam.
Mihi moderandus est animus meus quoque,
 Ne temere in insontem virum pronuntiem.
Hei mihi, nihil proficio, proh misera occidi.
Restim quid Aeglae praeter unam residuum?
Quanto magis saevit, furit, ferocit haec,
Tanto magis causa haec mihi suspecta sit,
 Hoc maxime, quod hic usque castus vixerit.
Macerato eo in custodia aliquot mensibus
Omnem libidinem excoquam. Post acrius
Examinabo eum hoc super negotio.
Abducite.  Ere. Non audio.  Heu me. Abducite.
 Cavebo ne uxor quid mali sibi inferat.
Non est malum quod superet iram mulieris.

*

Te oportet hanc aerumnam, Ioseph, exsequi
Aequanimiter. Nam si innocens sis (quod velim)
Deus tuus te educet, et cum gloria
 Propter tuam innocentiam te provehet.
Premi innocentia valet, at non opprimi.
Et si (quod absit) velut homo peccaveris,
Novisti eri clementiam, non te sinet
In carcere (mihi credito) putrescere.
 Deferveat ira eri, furorque coniugis,
Scio mox redibis in priorem gratiam.


 Quamquam innocens, nihilque probri admisi, ut est
Testis Deus, reique tandem eventus hoc
Probabit, haec animo fero aequo, et perferam.
 Nullaque in eros maledicta vel probra ingeram.
Facies probe. Procede, Desmophylax, foras.
Nosterne Ioseph carceri illigandus? Heu.
Hunc Potiphar dux militum tibi mi Phylax,
Licet approbum, custodiendum tradidit.
 Hucusque tandem lapsa res quam dixeras
Nuper mihi, divine Ioseph, miseriae?
Tuus fui et tuus futurus sum, modo
Liceat mihi per principum clementiam.
Ingredere, te mox omnibus praefecero,
 Qui in hac tenentur regia custodia.
Facies probe. Ioseph, vale.  Valete vos.
Valete virgines et omnis familia.

*

Vale mi Ioseph castitatis amator, et
Erilibus fidelis in negotiis.
 Det tibi Deus tuus animo istaec omnia
(Innoxius quae pateris) aequo perpeti.
Quin' illa possiet soror mala perpeti,
Qui patria pro castitate pulsus est?
Qui in servitutem ingenuus hanc redactus est?
 Qui in ignibus neque mediis adustus est?
Et inter haec quis vidit impotentius
Dolore confici? Quis inter prospera
Etiam insolescere? Haud sinet suum Deus
Deficere servum in carceris squaloribus.
  Quid absque causa plus satis pavetis? Haud
Defecerit. Novimus eri clementiam,
Quantumque Hebraeum diligat. Deferveat
Paulisper haec uxoria aemulatio,
Restituet hunc in oeconomiam pristinam.
 Implenda adhuc (mihi credite) ea sunt somnia,
Quae puer adhuc cum patre manens praeviderat,
Et fratribus narrarat indignantibus
(Meministis ut subinde nobis retulerit).
Videbam in agro (ait) manipulos undecim
 Venerarier meum manipulum cernuos.
Solem atque lunam, et ultro stellas undecim
Adorare me ceu numen aliquod supplices.


Quod fratribus fuit odii incitabulum.
Adhuc videbimus (mihi credite) patrem,
 Matrem, atque fratres undecim tum supplices
Sublimem Ioseph gloria venerarier.
 Expendis haec penitius atque ego somnia
Mi Piste, faxit arbiter Deus, ut queat
Tandem innocens probarier.  Probabitur,
 Servabitur, honorabitur. Faxint Dii.
 Faxint. Eamus intro, ne si forte erus
Foras iturus me exigat, et absentiam
Dure meam redarguat, et era furiis
Agitata vos diverberet.  Sequimur, praei.
 Video et alios in carcerem traducier,
Ex regia familia, ut habitus indicat.
Spectemus a longe obsecro eventum rei.

*

Prodito, Desmophylax, foras. Custos adest.
Hos tibi duos virtute regis maximi
 Custodiendos tradimus: sic serva eos
Ut regio imperio satis fecisse te
Quando exigeris comprobes. Operam dabo.
Aliud ne vult rex maximus curarier?
Nihil, vale. Valete. Ioseph hos tuae
 Commendo curae atque fidei, ut nutrias, colas,
Et mente amaros lenias.  Ingredimini. Heu.
 Non illibenter fecero. Dii boni
Quid aspicio? Quam subita rerum varietas.
Priorem Hebraeum quo fidelior haud erat
 Vel sanctior, dein principes duos viros,
Quorum alter erat a caliculis regi, alter hic
Quoque regiis pistoribus praeerat, modo
Fortuna fallax carceri simul iniicit.
Quis igitur illius tametsi amplissimis
 Fidat (nisi excors) dotibus. Redeo ad meos.

*

Per Iosephum et Captivos,
carmine Glyconico,
ex Psalmo Usquequo domine oblivisceris, etc.
 
Usquequo, dominans Deus,
Eris quaeso mei immemor?
Usque quo a famulo tuo
Avertes faciem tuam?


Captivi cum Desmophylace:

	Sis, Hebraee, animo bono:
    Virtus non valet opprimi.

    Usque quo, Deus, atterent
Curarum mala cor meum,
Quae maeroribus indies
 Haec praecordia macerant?

    Sis, Hebraee, etc.

    Quousque hostis meus erigens
Contra me caput, opprimet?
Me, Deus meus, aspice,
Exaudique preces meas.

    Sis, Hebraee, etc.

	Illustra mea lumina,
Ne in mortem sopor incidat,
Et iactet valuisse se
Contra me furor hosticus.

    Sis, Hebraee, etc.

    Si motus fuero, hostibus
 Patescam opprobrio meis,
At cum tu miseros iuves,
In te spem posui meam.

    Sis, Hebraee, etc.

    Gaudebit quoque cor meum,
Cum salus mihi venerit,
 Tum cantabo Deo, boni
Cum tantum mihi fecerit.

    Sis, Hebraee, etc.

*

Hac nocte tot me terruere insomnia,
Ut mens mea etiam dum vigilo turbata sit.


Errare (eho) fecere multos somnia,
 Et ipse vidi insomnium, nec me tamen
Res ipsa destituit gradu. Bono es animo.
Si mihi siet qui interpretetur, ominis
Quiddam latet nostro sub hoc insomnio.
Mysterium quoque nostrum habet, modo adhibeas
 Fidum atque doctum interpretem. Quem proh dolor
Interpretem fidum hic dabo in custodia?
 Salvete. Quid fratres mei solito magis
Tristamini, maerorque vultus deprimit?
Vidimus uterque somnium, nec quispiam
 Qui interpretetur obviu'st.  Dic mihi prior
Tu somnium. Per me Deus operabitur.
Faxit Deus.  Dic somnium. Mihi quidem
Apparuit vitis trium propaginum,
Quae uvas mihi post gemmulas et flosculos
 Maturrimas visae affatim producere.
Videbar et manu mea tenere me
Calicem Parhonis aureum, vinique ei ex
Uvis liquorem imprimere limpidissimum, et
Porrigere regi poculum. Hem nostrum tibi
 Insomnium.  Euge, insomnium boni ominis,
Nam in vite tres propagines, tres sunt dies,
Post quos Parho tui meminerit , atque te
Restituet ultro dignitati pristinae.
Tunc obsecro, cum laeta cuncta et prospera
 Tibi fuerint, tui memento interpretis.
Ut suggeras regi Parhoni, quo sinat me
Ex carcere hoc educier, quod ex mei
Patris domo furtim actus ac venundatus
Sim, et innocens in hunc lacum detrusus sim.
 Deis tibique gratias ago maximas
Interpreti meo, nec tanti ero
Umquam immemor beneficii, dum vixero.
Et quod rogas, et quicquid ultra in rem tuam
Coram Parhone facere queam, non differam.
 Coniector es vere ἔνθεος (velut audio),
Divine Ioseph, ita quadrant haec singula.
Rogo te quoque, ut meme quod angit somnium
Meum explices.  Tuum refer quoque somnium.
Pariter videbar habere me in capite meo
 Canistra tria farinae, et in summo cibos
Omnes, meae artis quos coquo peritia,
Ex ipso avesque pascier. Visum hoc meum.
Vide quid hoc portendat ominis boni.


 Heu somnium hoc mali ominis praeludium:
 Nam tria canistra tres dies signant adhuc,
Post quos Parho te capite plexum indet cruci,
Carnesque lacerabunt tuas ibi vultures.
Me miserum, ut est dissimile id ominis alteri.
 Aequo feras oportet animo, quod nequis
 Revincere, ex aequo omnibus mors imminet,
Licet hunc modo, modo alterum praeoccupet.
Vos mutuo solamini, quod alia sunt
Mihi in alios mox exhibenda munera.
Valete. Tu divine Ioseph quoque vale.

*

 Curae graves et opprimunt, et ex eo
Oppressere me, quo servum Hebraeum in carcerem
Conieci, et expuli domo. Cuius fides
Mihi tam probata erat, ut mihi numquam queat
Fieri ullius probatior. Cuius meam
 Omnem erudibat familiam sapientia,
Cuius meam rem familiarem et intus et
Foris gubernabat simul prudentia.
Nunc una (ut animadverto) cuncta haec pessum eunt,
Sublato eo per quem simul servata erant.
 Adibo eum sat maceratum (ut autumo) et
Si probra coram me atque laesa coniuge
Fateatur, et sibi cupiat ignoscier,
Hac eruam custodia, atque pristino
Mox alligabo muneri. Hem custos adest.

*

 Salve, patrone. Salvus es. Quid Hebraeus hic
Meus agit? Adhuc valet? Valet pancratice. Is est
Mihi modo conveniendus. Hem, speraveram
Dicturum, is eruendus est. Post tantane
Flagitia? Non queo mi patrone inducere in
 Animum meum, quod Hebraeus ea patraverit.
Manifestiora signa sunt, quam tu queas
Refellere. At factum negat constantius,
Quam mihi per istaec indicia persuadeas.
Morare dum solus loquar puero meo.
 Adverto quod cupiat Ioseph carceris
Non illigatum, aut erutum squaloribus,


Quod iure suspicetur illum innoxium, et
Quod careat aegre illius opera in aedibus.
Verum timet suam procacem coniugem,
 Cuius veretur obviare iussibus.
Proh pudor, ut est haec servitus foedissima,
Exercitus ut imperator regii
Plus hostibus domi timeat uxorculam.
Non is mihi liber videtur, cui imperat,
 Iubet, vetat muliercula id quod sibi libet,
Quique imperanti nil negat. Nam dandum erit
Si postulet, veniendum erit si accersiat,
Si eiiciat exeundum erit, si irata sit
Timendum erit, si servulorum quemlibet
 Exosum habeat, in hunc (licet sit innocens)
Nolit velit cogatur animadvertere.
Utrumque doleo, sed mage insontem virum,
Qui propter odium feminae lacui insidet.
Sed eccum erum, confecto adest negotio.

*

 Facessit hic mihi denuo negotium
Curasque curis aggravat. Brevi admodum
Tuum expedisti, mi patrone, negotium.
Brevi quidem, sed male, quod hic me offenderit.
Qui Potiphar? Tu scis meo quam fuerit is
 Carus animo, priusquam in uxorem meam
Delinqueret. Novi probe. Memor illius
Amoris, et mihi fidei olim praestitae,
Iam mitigata vix mea prece coniuge,
Venio offeroque remissionem criminum,
 Modo facta coram me atque laesa coniuge
Sponte propria supplex volet faterier.
Quid multa? Idem quod cecinit olim canticum
Mihi occinit. Quod illud est? Quod scilicet
In me nihil, (quod tolero) nihil in coniugem
 Peccaverit. Neque posse se quovis modo
Induci, ut id mendax fateri debeat,
Quod neutiquam commiserit, cum sint tamen
Tum signa tum tecmeria manifesta, ad haec
Totius astipulante verbis coniugis
 Meae familiae rite testimonio.


Tu videris quid feceris. Nisi sit tibi
Mihique et omni familiae virtus fidesque
Probata ab annis pluribus, profecto apud
Me plus valerent testimonia signaque.
 Nec credo familiam tuam testarier,
Quod viderit scelus, sed aut clamantis, aut
Fugientis indicium admodum mihi frigidum
Audiverit vel viderit. Quasi non queant
Istaec simul cum pallio, facile alio
 Torquerier. Video equidem te haec prosequi, ut
Probro meam insimules pudicam coniugem.
Quam Hebraeus ipse criminis non arguit.
Ne irascitor. Nec ipse criminis arguo,
Suffragor autem insonti et innocuo viro.
 Super hac tibi re controversa alias loquar,
Quod hoc die haud vacet mihi argutarier.
Nam proximus nunc regius natalis est,
Cui haud absque cura multa mihi paranda sunt.
Mihi quoque agenda multa in aedibus, vale.
 Vale. Et hic mihi causam viri ambiguam facit.
At honestius, commodius, et securius
Est credere meae coniugi quam empticio.
Video ministros regios quo nescio
Properare maturo gradu. Profecto habent
 Vere arduum negotium. Recta igitur hinc
Domo relicta propero ad aulam regiam,
Si forte rex me quoque velit res serias
Tractare vel quadamtenus disponere.

*

Quidnam putas ex hoc futurum, Hypereta,
 Quod in sui natalis hoc convivio
Parho iubet rex maximus tum a poculis
Tum Artocopon ex ergastulis producier
An uterque restituendus, an plectendus est?
Neutrum ego quidem mihi suadeo, sed alterum
 Dumtaxat esse recipiendum, et alterum
Plectendum ab ipso suspicor, ut in altero
Suam indicet clementiam, atque in altero
Severitatem iudicis (velut assolet
Sub feriis) mox propalet. Pol feriae
 Non feriae, ast atri dies in altero.
Hem tibi virum.  ------



*

------  Heus adesse, Desmophylax, duos
Praecipe viros, quos tibi tenendos tradidi.
Producier curabo. Ioseph, ducito
Regis ministros huc foras.  Produxero.
 Quid maximus rex hos iubet sub feriis
Producier? Natalis hic qui gaudii
Solet esse, num maeroris erit et luctuis?
Videbitur.  Iam Oenochoe nostri memineris.
Meminero dummodo vixero.  Fidito mihi. Heu.
 Prodite. Mox vos regi oportet sistier.
Praesto sumus, illuc ducite. Heu. Quid illud est,
Quod altero gaudente hic alter ingemit?
 Dicam tibi. Pincerna regi ex gratia
Servabitur. Sed pistor enecabitur.
 Uterque praescivit suam sententiam?
 Praescivit. At quo iudice?  Haud me iudice,
Sed somniorum interprete. Hem. Quae somnia?
 Memorare non decet hoc loco, quod atrio
Sunt aperiendo proximi. Intus dixero.
 Praei, sequar. Sic fecerimus honestius.

*

Utrumque iudicio tuo rex maxime
Hic facinorosum sistimus, uti pro tuo
Arbitrio vel liberes vel punias.
Rex, obsecro memor tuae clementiae
 Ignosce delictum meum, quo stultus in
Te et dignitatem regiam peccaveram.
O rex tremende, meam mihi vitam obsecro.
Cessa. Memor pincerna sedulitatis et
Fidei tuae, noxam remitto, vitam habe, et
 Fungere ministerio tuo. Dum vivo rex
Vitam meam tibi debeo, gratusque ero.
Surge, huc ades mi, infunde vina poculis.
Pistor, tuae dementiae poenas dabis.
Miserere, rex. Misertus sum. Nunc iudico.
 Capite reciso pro tuis facinoribus,
Suspensus in cruce ab avibus laceraberis.
Me miserum, ut est amara mors. Apagete eum. Hem.
Nos laeti agamus ad epulas quod attinet.
Modulos canant tibicines et oscines.


*

 Bacchus tametsi praepotens,
Et praepotens rex quispiam,
Et praepotentes mulieres,
Tamen omnibus potentior
Victoriosa Veritas.

    
 Vinum bibentes decipit,
Regisque mentem et orphani,
Vernaculi atque liberi,
Pauperrimique et divitis,
Facit unius sententiae.

    
 Hoc recreat in convivio,
Cor omne, et omnem neglegit
Dolorem, et omne debitum,
Facitque mentes divites
Mox omnium quos occupat.

    
 Regem vereri aut satrapen
Non novit, at cum pondere
Mystas suos loqui facit,
Caedereque amicum et proximum,
Postque omnium obliviscier.

    
 Rex omnibus mortalibus
Dominatur, et quod iusserit
Mox exsequuntur impigri,
Si bella, ruptis moenibus
Cives trucidandi enecant.

  
   

 Qui militant, si vicerint,
Regi suo spolia adferunt,
Non militantes excolunt
Terram, atque regi ex fructibus
Messis tributa pensitant.


 Ut unus ipse iusserit
Necant, remittunt, verberant,
Vastant, struunt, vellunt, serunt,
Omnes eidem oboediunt,
Et unus ipse immunis est.


 Ad haec, recumbit, edit, bibit,
Dormitque septus regio
Famulantium munimine,
Nec quispiam qui cedat est,
Sed constat, et sua neglegit.

    
 Vino mulier et regibus
Dominatur, ut quod gignat, et
Enutriat seu vestiat
Regem et satores Bacchicos,
Quod et omnibus necessa sit.

    
 Si argentum et aurum homo colligat,
Et cuncta quae pretiosa sunt,
Videatque pulchram mulierem,
Illi relictis omnibus
Medullitus cohaeserit.

    
 Hanc propter et patrem suum,
Suamque matrem et patriam
Dulces alumnos neglegit,
Cum ea remittit et animam,
Carorum et obliviscitur.
    


 Dolorem, onera, pericula,
Abominandaque scelera,
Furtum, latrocinium, dolum,
Dementiam, et mortem ultimam
Ob mulierem solet aggredi.

    
 Quantumlibet rex magnus est,
Tamen est memoria proditum,
Quod mulier in convivio
Diadema eidem abstulerit, et
Sinistra eum ceciderit.

    
 Licet tamen sic polleant
Liber pater, rex, femina,
Plus quoque duobus femina,
Nihilominus plus omnibus
Valet et triumphat Veritas.

    
 Quis condidit simul omnia?
Quis dirigit caelestia?
Quis regit et haec terrestria?
Quis mare gubernat et aëra?
Nisi increata veritas?

    
 Nam veritas Deus unus est,
Deus optimus ter maximus,
Qui dedit Iaccho vim suam,
Et regibus potentiam,
Mulieribusque gratiam.

    
 Hanc superi adorant et tremunt,
Hanc inferi horrent et pavent,
Hanc iure terrigenum greges,
Rex, servulus, felix, miser,
Colunt, honorant, invocant.
    


 Sunt vina iniqua, rex quoque
Iniquus, et iniqua mulier,
Iniquum et omne hominum genus.
At sola Domini Veritas
Manet aequa in omnia saecula.


*

 Insomnium Pharii viri huius noctis in
Conticinio vidi, quod (uti considero)
Propriam profecto interpretationem habet.
Quapropter huc vos advocavi, ut congruam
Mihi eius explicetis hermeniam, et ut
 Sciam ex ea quae agenda vel vitanda sunt.
In sempiternum vive, rex. Dic somnium, et
Interpretari nostrum erit pro viribus.
Mihi videbar stare in alta fluminis
Ripa, et videre ex alveo eius progredi
 Septem boves multo omnium pulcherrimas,
Et in palude pascier. Vidi deinde
Alias boves numero pari procedere, et
Pasci (licet frustra) in locis virentibus,
Tanta macredine squalidas ut numquam eis
 Deformiores viderim. Atqui hae pinguium
Omnem vorarunt inde pulchritudinem,
Pari tamen macie manentes squalidae.
Visum hoc, Parho, divina res et mystica est,
Nostro nec ingenio explicandum suspicor.
 Silete dum reliqua eloquar. Rursum deinde
Obdormio, videor mihi spicas adhuc
Septem videre pullulantes unico ex
Culmo, elegantes turgidasque semine.
Mox et alias tenues, rubigine marcidas
 Numero pari spicas videbam subsequi,
Quae omnem priorum facile pulchritudinem
Degluttierunt. Somnium ex me audistis, et
Interpretationem adaeque postulo.
Non est, Parho, inter nos magus, divinus aut
 Pharius sophos, qui istuc tibi mysterium
Digne explicet, nisi forsitan sit Potiphar
Vates Serapidis, et sacerdos Isidis,
Cui turi placata obsequuntur numina.


Nec tanta mihi rex maxime sapientia est,
 Ut somnii mysterium digne explicem, at
Tua faciat quod suadeo clementia, ut
Fiat sophis dilatio usque in crastinum,
Si forte sit tunc quispiam qui enucleet.
Me luditis, tempusque redimitis. Nisi
 Dissolveritis somnium intra horarium,
Peribitis. Num in hoc alam vos maximis
Stipendiis, ut in arduis negotiis
Stolidus dari mihi verba pro rebus sinam?
Abite mox, et quod iubeo facessite.

*

 Angustiae me et vos premunt viri, quia
Nec me Dii, nec vos sophia servaverit.
Nam video in hoc insomnio summi Dei
Mortalibusque incogniti mysterium.
Nihilo minus satagite, quisque pro sua
 Sapientia quid possiet. Ego ad Apidis
Properabo fanum ut precibus et sacrificiis,
Numine propitio, oraculum illi extorqueam.
Faxint Dii. Satagite vos, faxint Dii,
Ne regis ira innoxios nos opprimat.
 Angustiae mentem meam premunt graves,
Nec scio mea quid pro salute fecero.
O si mihi nunc quispiam domi siet,
Cui dubiis in rebus his mentem meam
Aperiam, et in sinum illius curas meas
 Effundam. At heu nullus mihi fidelis est.
Te sero, Ioseph, doleo missum in carcerem,
Qui in omnibus fueras mihi solacio.
Loquar familiae, et fanum adibo Serapidis.
Quid denuo pincerna habet?  ------

*

------  Te obsecro, rex,
 Meam mihi remitte neglegentiam.
Quam? Cum ego tuusque Artocopus ob nostra scelera
Includeremur ferro onusti carceri,
Vidimus uterque somnium, certissimum
Vitae et necis praesagium. Quod cuipiam
 Ubi servo Hebraeo pariter indicavimus,


Tam plane utrique explicuit, ut vitae ego quidem
Servandum adhuc me noscerem, verum ille se
Sciret neci tradendum, ut exitus rei
Probavit. Itaque interpres ille obnoxius
 Rogare me, ut memor sui tibi suggeram,
Quo ex carcere queat innocens educier.
Porro ego viri ingratus beneficio, hactenus
Silui, modo ansam fors loquendi praestitit.
Hunc, somnii si rex petas interpretem,
 Iube ocius vocarier. Nil prorsum erit,
Quod non facile resolverit. Surge, ut mihi
Respondeas. Quis hic Hebraeus, quem tibi
Dicis fuisse interpretem? Hic furtim e sua
Terra atque gente libera translatus est,
 Fraterna ob odia, et Potiphari venundatus
Tandem innocens in carcerem demersus est.
Quidum innocens? Hunc Potiphar metu suae et
Livore adactus coniugis, detrusit huc.
Putas meum mihi somnium retexat hic?
 Retexat hic. Nam spiritum Deorum habet.
Cuius quidem (quo multa paucis explicem)
Modestiae, prudentiae, sapientiae
Aegyptus haec numquam secundum protulit.
Adducite hunc, astetque nostro vultui.
 Tu modo cave, ne talium sis immemor.
Cavebo, rex. Exibimus, virum quoque
Tonsum (ut decet), lotum atque veste aegyptia
Circumdatum tibi, rex Parho, exhibebimus.
Satagite. Quam fieri potest celerrime.
 Dabimus operam. Si innoxius (velut asseris),
Qui Potiphar caput suum tuebitur?
Ipse videat, dum coniugi plus credidit,
Quam pro sui nominis honore debuit.
Hem commodum. Quid? Ecce custos carceris.

*

 Heus tu. Quis hic qui me vocat? Nos respice.
Salvete, principes viri. Et tibi gratulor,
Pincerna, quod iam dignitati pristinae
Ad pocla restitutus es. Miror tamen,
Quod usque adhuc interpretis tibi commodi
 Oblitus es. Iam faxo ad amplam gloriam
Queat evehi. Certone? Certo certius.
Vocetur huc. Faxint Dii beati. Ades,


Iosephe, ades, sepone quaeque agenda sunt.
 Adsum, domine. Salvete principes viri. At
 Haec gratia est interpreti? Haec spoponderas,
Pincerna, de te bene merenti in carcere?
Pudet ad te, Ioseph, elevare oculos meos.
Ignosce quaeso in hunc diem socordiae
Meae atque ingratitudini. Iam faxo eas
 Ad honorem et amplam gloriam. Nam te Parho
Me suggerente iussit accersirier,
Ut visa sibi quae alios latent insomnia
Digno explices mysterio.  Credere licet?
Credas, Ioseph maxime, quod in hoc duos
 Nos misit, ut te carceris lacu erutum et
Tonsum (ut decet) sistamus eius vultui.
 Tandemne, Dee, famulum tuum humilem respicis?
Tandemne pressa hucusque vincet veritas?
Me quolibet ducite viri. Phylax, vale.
 Tu quoque vale, divine Ioseph, plurimum.
Nos sequere, Hebraee, quod ante quam sistendus es,
Tonsus, lavandus, et induendus es.  Sequor.

*

Quam gaudeo vita virum integerrima
Paedore carceris erutum! Verumtamen
 Quid cesso convenire erum, ad quantamque sit
Vir evehendus gloriam praedicere?
Timendum ei, (sed maxime eius coniugi)
Malum parari pessimum, qui ob mulieris
Instantiam, insontem virum durissimas
 Voluit subire in carcere hoc angustias.
Probata mihi viri usque ab adolescentia
Et castitas veneranda fuit, in omnibusque
Eri negotiis stupenda fidelitas,
At mulieris pudicitia non mihi modo,
 Sed et integro famulitio suspecta erat.
Quid mihi subinde dum virebam corpore
Ultro obtulit, me propter inclutam viri
Famam tuendam efferre libertum haud decet.
Nec me latet Pistus quid olim servulus
 (Dum curiosius acta dictaque erilia
Venatus est) subinde deprehenderit.
Et commodum: nam egreditur ipsus huc foras,
Fortasse erili expulsus inclementia.
Libet (antequam se abducat hinc porro) alloqui.


*

 Ut est nihil quietis umquam in aedibus.
Heus tu.  Hem. Quid est? Quis me vocat? Erus est domi?
 Non est. Quo obiit?  In Apidis fanum , ut sacro
Peracto ab extis auguret, quid somnia
Iam ostensa regi caelitus portenderint.
 Frustra abiit illo, et exta frustra consulet,
Frustraque divinabit. Alius est enim
Repertus, haec qui evolverit mysteria.
 Singularis ille siet oportet Oedipus,
Qui tam arduum negotium digne explicet,
 Quod tot magi, Pharii sophi atque haruspices
Aegypti in hanc horam haud queunt evolvere, ut
Prius quam abiret ex ero rescivimus.
Repertus est (inquam) omnibus qui praestat his
Nostris philosophis atque vaniloquis viris
 Suopte veriverbio.  Dic age, quis est?
Is noster est Hebraeus exsecrabilis.
 Quis ille Hebraeus? Erae stuprator perfidus.
Quem propter indignum facinus in carcerem
Potiphar erus cum furibus detruserat.
  An ille Ioseph? Ille Ioseph.  Lacrimae
Mihi oboriuntur. Ille Ioseph? Ipsus est.
 Heu vir pudice, vir fidelis, vir probe,
Quam indigna propter castitatem passus est.
Nec is infidelis, nec stuprator erae fuit,
 Virtute summa praeditus. Novi tuos
Liberte mores et sales. Scio te nihil
Iuveni optimo contrarium molirier.
Id ipsus est expertus usque in hunc diem.
Cui credidi res ultro carcerarias,
 Et omnibus praefeceram custodiis.
 Nil certius. Dic serio bona fide,
Res sese Ioseph nunc habent felicius?
Profecto felicissime. Nosti duos
Regis ministros ob sua facinora meae
 Contraditos custodiae?  Novi. Hos ego
Fideli Ioseph credidi.  Quid postea?
Sile parum. Videre uterque somnium
Rei futurae maximum praesagium,
Quod ubi resolvit utrisque Ioseph tristibus,
 Suspensus alter in malam crucem, alter est
Vitae a Parhone restitutus usui,
Primoque pocillandi honesto muneri.


 Rem teneo prorsus, tres canistros, atque tres
Propagines. Tu perge dicere. Haec ubi
 Pincerna regi prodidit, iussit statim
Vatem eripi squaloribus, suo quoque
Conspectui clementer exhiberier.
 Euge euge. Iam tondetur intus, ilico
Redimitum honestis vestibus videbimus
 Producier.  Faxint Dii, ut mente integra
Animoque praesenti valeat aenigmata
Interpretari, et invenire gratiam.
Fidito, valebit, haud enim vulgarium
Nostrum Deorum afflatus est hic numine.
  Quid? Non Apollinis? Serapidis? Isidis?
Portenta sunt haec vana, non pia numina,
Quorum is docet nos sacra detestarier,
Deumque caeli maximum venerarier.
Unde hic locus miscere sermones modo
 Non postulat.  Iocabar. Is quoque nos Deum
Verum docuit olim domi venerarier.
Video itaque eris cladem imminere maximam,
Ob impudentiam eorum et imprudentiam.
Pol maximam, si non malo obviaverint.
 Nam facile se regi probabit innocentem,
Et e solo natali in hunc furtim locum
Translatum, honesto ortum patre atque libero.
 Quid audio? Patre libero? Ingenuo quoque.
Plus millies audivi ab ipso in carcere. Hac
 De causa, eri ut prudens saluti consulam,
Carcere relicto me huc recepi. Erus mihi
Quaerendus, admonendus, inducendus est,
Occurrat ut malo quod imminet. Vale.
 Vale, ubi tibi praedixeram, ipsum offenderis.
 Dii boni, quis civium hic concursus est?
Ioseph stolatum eduxerint, spectandum erit.

*

Hoc est, Ioseph, quod tibi promiseram,
Si modo queas regi Parhoni somnia,
Quae iam tibi memoravi, ad unguem exponere, et
 Eorum sensus mysticos evolvere,
Ingenuitate pristina, opibus maximis,
Amplissimaque gloria donaberis.
 Nihil mihi sublimium rerum arrogo,
Penes suum auctorem sit omnis gloria.


 Deus absque me ostendat Parhoni somnia.
Per me Deus regi aperiet mysteria.
Sine me Deus dabit Parhoni prospera.
Cum te sciam divinum habere spiritum,
Non dubito quin praestare, quae de te modo
 Regi spopondi, possies. Sed ecce rex
Foribus atrii patentibus, solium occupat.
Morare paululum, ut te adesse nuntiem.
Prudenter hoc, eat ut te adesse nuntiet.
 Eat, et quod illi placuerit praenuntiet .
 Deus Abraham, Deus Isaac, Deus Israhel,
Patrum meorum, a quo omnis est scientia et
Prudentia, et qui solus omnium abditorum
Es cognitor, da mihi tuarum sedium
Rogo praesidem sapientiam, ut regi omnia
 Dilucide queam explicare, quae tu ei
Sub involucro tradidisti obscurius.

*

Rex omnium regum Parho ter maxime,
Adest Ioseph omnium quos terra habet
Interpretum quidem facile princeps, sibi
 Quem voluerat tua celsitudo adducier.
Istunc virum hactenus moror. Cur stat foris?
Quin' introducitur? Introduxero; huc ades,
Ioseph, Parho rex maximus te sibi iubet
Assistere.  Praesto sum, et animo regis ad
 Iussum negotiumque sum promptissimo.
Procede, ne verere, nam regi places.
 In sempiternum vive, rex ter maxime.
Vitam meam, Parho, omniumque qui suam
Per impudentiam, vel imprudentiam,
 Dolumve multo pessimum, me liberum
Et innocentem in servitutem et carcerem
Hucusque tradidere, mihi dona obsecro.
Tibi dono et hoc, et quicquid aliud petieris.
Neque me latet fraterna coniuratio,
 Falsaque mulieris de stupro insimulatio.
Exurge, sis animaequior, nullus tibi in
Regno meo (modo sim Parho) adversabitur.
Et si quidem mihi solveris aenigmata,
Quae proposuero interpretanda, (nam ferunt
 Te habere coniectandi ab excelso Deo
Scientiam) te excelsiorem fecero


Cunctis tuis maioribus vel hostibus.
 Regi virili pro mea ultro inserviam.
Per meque regi interpretabitur Deus,
 Illi absque me quae ostendit alta somnia.
Et absque me dabit Parhoni prospera.
Rex itaque dicat somnia, et mysterium
Conabimur Deo adiuvante evolvere.
Ausculta et animadverte, paucis dixero.
 Ego recubans noctis quieto tempore in
Stratu meo, expendensque regni totius
Varia negotia, pauperum infortunia, et
Amplissimas possessiones divitum,
Pressus sopore gravi videbam ex alveo
 Prodire Nili fluminis septem boves
Pulcherrimas specie, atque obesas carnibus,
Herbasque laetas ac virentes carpere.
Septem deinde alias sequentes squalidas
Atque macilentas, quae omnium praeeuntium
 Boum vorabant crassitudinem. Dein
Expergefactus denuo in somnium incidi,
Septemque spicas intuebar uberes
Plenasque, natas culmo in unico, sed et
Suppullulantes alterae numero pari,
 Et marcidae et tenues vorabant ilico
Omnem priorum pulchritudinem. Haec quidem
Mea somnia, haec me terruerunt oppido.
Haec omnibus domus meae prudentibus
Examinanda tradidi, nec explicant.
 Porro tibi, qui spiritum vivi Dei
Ioseph tenes, facile explicanda fidimus.
 Ἄνευ θεοῦ τό δ᾿ οὐ Φαρὼ σωτήριον
Ἀποκριθήσεται. Creator omnium
Deus indicat regi per istaec somnia,
 Quae gente in hac Aegyptia futura sunt.
Intende, rex Parho, meis sermonibus.
Septem boves pinguissimae septem indicant
Annos inauditaeque fertilitatis, et
Rerum omnium nascentium affluentiae.
 Septem deinde boves macrae atque squalidae
Septem alteros annos figurant, maximae
Famis, atque frugis omnis indigentiae,
Qui devorabunt omnium praeeuntium,
Rex magne, plenitudinem. Septem quoque
 Spicae perinde habent eandem imaginem.


Nam quod secundo apparuit, signum puta
Fuisse certitudinis. Nunc ergo rex
Quaerat virum integrum, fidelem, industrium,
Qui colligat frumenta in horrea regia,
 His proximis annis abundantissimis,
Ut habeat unde pascat annis alteris,
Qui hos subsequentur inopiae improvidum
Sibi creditum populum, ne inedia pereat aut
Tabescat, et sceptro indecens sit regio, et
 His omnibus regni viris primariis.
Iam cerno quod divinus in te spiritus,
Iam cerno quod Deus tuus verus Deus,
Solusque praestat numinibus Aegyptiis,
Qui abdita suae sapientiae tibi indicat.
 Iam non te, Ioseph, infimae sortis hominem,
Sed veluti principem virum tractabimus.
Verum hoc monet causa ipsa iam praevortier,
Quid agendum in hoc sit arduo negotio, et
Quis rite sit obiturus hanc provinciam.
 Tu vade, Thaltibi, ociusque accersito
Ergastulorum militumque principem,
Ut adroganda spondeat. Rex, pareo.
 Tuam fidem obsecro, Parho clementissime,
Anima viri pro qua rogavi salva sit.
 Suam salutem tibi quidem acceptam feret,
Ut gratiam cognoscat esse gratiam.
Sequere intro me ad res serias. Tu arcesse eum.
Ex omnibus cave resciscat quippiam.
Facesso rex. Nisi foret hic clementior
 Ero, quam erat erus innocenti servulo,
Actum esset hercle de salute principis.
Sed eccum eum pro quo citando mittimur.

*

Scis tu, liberte, ut carum adolescentulum
Usque habuerim, facinusque ob indignissimum
 Invitus illum ergastulis adegerim;
Spero hinc mihi nullum imminere periculum.
Scio, mi patrone, (nec profecto me decet
Terrere te frustra) scio (inquam) animum tuum
Numquam fuisse adversum ei, sed et integrum,
 Et facilem, et aequum, at scirpus iste nodum habet.


Quis ille? Quod putaris hunc in coniuge
Tua infidelem et impudicum, quem in aliis
Expertus es fidissimum. Sed mulieri,
Quam deprehenderas subinde lubricam,
 Plus credulus, temere pudicum afflixeris.
Fateor quod imprudenter istuc fecerim. At
Si innoxius, quid increpatus tacuit, et
Silentio culpabilem se prodidit?
Probitatem in hoc servus fidelis comprobat.
 Qui maluit poenam sibi irrogarier,
Quam erae suae factum impudicum prodere.
Certon' mihi istuc astruis? Plus millies
Cum lacrimis mihi fideli questus est.
O Iuppiter, ut hoc mihi dolet, quod optimo
 Homini irrogavi pessima. Et caput meum
Discrimini exposui, hanc per imprudentiam.
Quid consilii mihi reliquum? Plane nihil.
Nisi sola deprecatio, nam languida
Defensio est. Illa impetrabis quidlibet.
 Faxint Dii. Atat atat, quid hic Thaltibius? Hem.
Quo accersiat te, a rege missum suspicor.
Formido. Rex te, Potiphar, suis iubet
Assistere tribunalibus, quo examini
Mox illius respondeas. Quod rex mihi
 Mandavit exsequar. Exsequendum at ocius.
Sine remora. Tantum loquendum est coniugi.
Vide sis. Me adesse principi ne dixeris.
Non dixero. Accelerato opu'st. Curabitur.
Res nostri Hebraei in quo statu sunt obsecro?
 Pulcherrimo. Nam interpretatis somniis
Regni omnibus negotii (ut auguror)
Aut modo quidem praefectus est, aut ilico
Cum honore praeficiendus est. Dignissimum.
Nihil est magis quod gaudeam, quam servulum
 Meum ad supremam dignitatem provehi.
Credo. Vale. Praeco, vale. Iam subsequor.
Supreme Iuppiter, quis hunc mihi virum
Reddet propitium, quem tot insontem malis
Affeci in atro carcere? Pereat improba
 Mulier, quae in has me egit sua libidine,
Fallacia impudentiaque angustias .
Mitissimam novisti Ioseph indolem.
Fac, Potiphar, quod suaseram, fors nullius
Meminerit omnium, quae in ipsum admissa sunt.
 At temporis me angustia urget, nec licet
Virum antevortere. Crepit ostium, uxor est.
Vale. Satage, morae inest periculum. Hei mihi.


*

Quid audio te, mi vir integerrime,
Quid audio te voce querula irascier?
 Casus sinistros et pericula volvere?
Animoque concitatiore occurrere?
Quid audio te, scrofa corruptissima,
Verbis tuis procacibus domus meae
Servos pudicos in stuprum pellicere? Te
 Prostituere? Et me perdere? Egone te obsecro?
Tu me. Quid adeo indigna, foeda, perfida
De me innocente suspicaris femina?
Quid sceleris admisi? Rogas quid feceris,
Immunda colluvies? Hebraeus servulus
 Tuam ob libidinem innocens afflictus est.
Meus ille stuprator? Meam ob libidinem?
Quam indigna patior innocens miserrima.
Iam exemptus ille carceris squaloribus,
Praeficitur ultro Aegyptiis negotiis .
 De capite nostro mox feret sententiam.
De te tamen primum exigenda est ultio.
Exporrige iugulum. Tuam fidem obsecro,
Miserescito. Tun' innocens? Non innocens.
Ego mulierum omnium impudicissima: quia
 Male impudica cupivi Ioseph in stuprum, et
Peius recusantem studebam perdere.
Exporrige igitur impudica iugulum. Hui,
Ne per furorem in coniugem pecces, ere!
Mitesce. Non mitesco. Sine. Non sivero.
 Occide me potius tuam quam coniugem.
Egone dabo caput amputandam ob hanc? Sine.
Non per salutem pol tuam istuc sivero.
Te per tuam fidem amica barba deprecor,
Mihi parce. Tibi parcam? Egone cervicem meam
 Tradam securi et interibo, tu quoque
Impune luxuriabere ac servabere?
Porrige priusquam membra dilaniem omnia.
Ego feci, et ego mi vir feram. Tantisper hunc
Ensem remitte, dum tua meaque pro
 Salute Ioseph atque regem deprecer.
Nisi impetraro, hanc ultro cervicem aut tibi
Aut speculatori secandam porrigam.
Aequissimum orat, ere; miseresce, quaesumus.
Te moveat aetas, sexus atque id temporis
 Amor impotens. Inducitis me propemodum.


O utinam et in totum. Dii spero dabunt
Meliora quam praesumimus, deferveat
Quaeso ira paululum. In loculum suum
Ensem repone. Surgat uxor, et abeat.
 Surgat meretrix. Introeamus hoc super
Negotio deliberaturi, foris
Sed tu morare, Eupoleme; mox revertero.
Res postulat, citius redi. Puto nil mali
Uxori in aedibus inferet. Dii boni,
 Quae pompa procedentum ab aula regia,
Tum principum tum satraparum insignium.
Rex suspicor tribunal occupaverit.
Aut nostrum Ioseph digno honore affecerit.
Hem, sat morae, intro, ut haec eris praenuntiem.

*

 Cur Potiphar nostro quem adesse iusseram conspectui, haud
Comparuit? Mandata regis exsecutus sum, sed is
Ob coniugem dixit morandum paululum. Morabitur
In maximum suum malum. Veniat Ioseph, ut sua
Prudentia innocentiaque digna capiat praemia.
 Adduxero. Scitis viri gravissimi, quae Aegyptiis
Quantaque pericla, et quam ardua imminent mihi negotia,
Neque solus hanc provinciam possim subire, ut exsequar,
Quae spiritu prophetico facienda nostro ex somnio
Vates Hebraeus suggerit. Quapropter hunc potissimum
 Nos deligendum duximus, vel quemlibet alium, cui
Res tanta commendarier tuto queat, qui fructuum
Quintam per ubertatis annos partem in horrea convehat.
Vereor tamen, si praeter hunc alium virum ex nostratibus
Exquisierimus, neutiquam invenerimus. His super exigo
 Vestrum omnium decreta. Rex, in sempiternum vive. Non
Queamus invenire tam insignem virum, cui tantum opus
Commiseris. Tanta est enim fama, fide, innocentia,
Prudentia, sapientia, ut nullum secundum habeat. Virum
Nos hunc magistrum, nos ducem, nos iudicemque poscimus.
 Nos quoque beatos arbitramur, hunc adepti principem.
Quapropter, o rex optime, tua celsitudo fecerit,
Tantum virum si publicis negotiis praefecerit.
Id nos tui tum consules tum satrapae decernimus.
Sed praeco adest, exaudiamus quid Parhoni nuntiet.



*

 Adest Ioseph. Praesto siet.  In sepiternum vive, rex
Parho. Adsum Ioseph ad voluntatem tuam promptissimus.
Tantum mihi meoque regno praestitisti commodi,
Divine Ioseph, per tuam prudentiam ac sapientiam,
Ut nostro honore non queamus tibi vices, ut dignum erat,
 Rependere, nihilominus (uti possumus) tuis quidem
Honoribus, sed maxime nostris studentes commodis
(Cum nemo sit qui dignius fungatur istoc munere)
Super omnia Aegypti negotia te hoc die constituimus,
Et ut amodo illa pro tua prudentia ac sapientia
 Digne administres praecipimus.  O rex magnifice, quin'
Alium iubes hoc arduum munus subire publicum,
Qui auctoritate, dignitate, genere, et opibus eminet,
Meque eius asseclam? Certe agere principem et potioribus
His praesidere statum meum infimamque sortem dedecet.
 Et servituti pristinae torquem invidebunt liberi.
Ego sum Parho. Nullus tibi adversabitur. Nec quispiam
Nolente te manum aut pedem suum improbus vel contumax
Levabit. At secundus in regno meo veneraberis.
Dumtaxat una abs te cathedra et hac corona dividar.
 Divine Ioseph, nil tibi a nobis time, aut abs quolibet
Mortalium, nam te et tuam sapientiam veneramur, et
Exosculamur. Intrepidus amplectere hanc provinciam.
 Pro regis et populi salute non modo omnem industriam,
Omnemque sollicitudinem, verumetiam et hanc vitam meam
 Impendere ex animo paratus sum. Ergo si hoc me munere
Fungi iubes, rex maxime, praesto est Ioseph: utere
Tuopte me pro arbitrio. Dei mei per gratiam
Videbor ad onus publicum, quam ad nostrum honorem attentior.
Gaudeo. Tibi favemus, et congratulamur singuli,
 Divine Ioseph. Addecetque, rex, ut hunc praeconio
Iubeas celebri praedicari, ut populo ab omni debitis
Veneretur usque honoribus, sciantque cuncti Aegyptiis
Hunc constitutum principem. Mandabimus. Verum omnium
Primum stola adferatur byssina atque torques aurea,
 Currumque nostrum, Thaltibi, secundum honeste praepara,
Quo primum in hac, deinde in aliis evehatur urbibus.
Facesso, rex, cum torque vestem mox feram, dein essedum.
Ades, mi Ioseph. Hoc manus meae anulo donaris, ut
Quodcumque eo signaveris ratum siet. Ratum quoque
 Tenebimus. Hic vestis est. Hic torquis est. Ita iusseram.
Exutus illa, hac induatur denuo. Rex maxime,


Nil hoc honore honestius, nil dignius. Factum bene.
Iam torquis aurea pectus et collum ambiat. Nil hoc quoque
Decentius. Iam voce, rex, praeconis hoc mandarit, ut
 Omnes Ioseph maximum decorent honore maximo.
Iuxta meam sententiam istuc suggeris. Mox, Thaltibi,
Eductum Ioseph publico praeconio per plateas
Nostro iubebis nomine Σωτῆρα κόσμου dicier,
Venerarier genuque flexo ab omnibus adorarier.
  Tanto pro honore gratiam numquam referre valuero
Tibi, rex Parho. Ast operam dabo, ne ingratus umquam reperiar.
Quod regi et omnibus placet principibus alacer exsequar.
En tandem adest cum uxore princeps Potiphar. Cum istoc mihi et
Cum uxore disceptandum erit. Tu exsequere, vos concedite
 Pro dignitate principes. Decet id quidem. Concedimus.

*

Σωτῆρα κόσμου regis edicto hunc iubeo vocarier,
Genuque flexo Aegyptiis ab omnibus adorarier.
Dii beati, quid videmus? Quanto honore et gloria
Evectum Ioseph cernimus? Quo decore circumducitur?
 Qua fronte nunc audebo regis me exhibere vultui?
Ob unius libidinem mulieris heu miser occido.
Confide, Potiphar, ego feci, et ego feram. Quid tu feras?
Ego regis irati intueri vultum ut Orci (etiam innocens)
Horresco. Quid feras, mulier? Ecquid feras? Et hoc male
 Me habet, quod optimum virum non licuit antevortere. Heu
Quot opprimunt me angustiae, curae atque amaritudines.
O si mihi solum dehiscat ac barathrum absorbeat.
Lacrimas meas precesque nostras neutiquam aspernabitur.
Adeamus. Absit ut mei causa malo aut incommodo,
 Mi vir, labores quopiam. Procede, rex tribunal occupat.
Σωτῆρα κόσμου regis, etc. Genuque flexo, etc. ut supra.
Indigna sum tuo quidem conspectui, generose rex
Princepsque clementissime, ob meam libidinem, dolum
Et pervicaciam, quibus castissimum adolescentulum
 Pellicere nisa sum in stuprum, et virum meum integerrimum
Technis meis mendacibus eo usque perduxi, ut pium
Fidumque (dum stuprum negasset) perderet in ergastulo.
Nihilominus fidens tuae, mi domine rex, clementiae,
Obsecro per has te lacrimas, ut hanc mihi et viro meo
 Noxam remittas maximam, quam in innocentem admisimus.


Quod si minus merebor hanc pro me impetrare gratiam,
Propter facinoris turpitudinem, oro, rex aequissime, et
Te obtestor omnia per poli terraeque magna numina,
Ne in hunc meum insontem maritum diriora exerceas,
 Sed prorsus in me saeviat sontem tua indignatio.
Quo, rex, thronus tuus sit immaculatus orbi iugiter,
Qui neminem innocentium, at tantum nocentes plexeris.
Σωτῆρα κόσμου regis, etc. Genuque flexo, etc. ut supra.
Etsi quidem tuam per impudentiam, libidinem,
 Ac virulentiam magis peccaveris, muliercula,
Tamen maritus neutiquam sine crimine est, qui tibi magis
Quae mulier es fidei malae, quam fido Ioseph credidit.
Tu, Potiphar, cui credidi tum militarem exercitum,
Tum carceris custodiam, tum sacra et arcana Isidis,
 Tu gloriae maculam imprimis nostrae per imprudentiam
Et temeritatem. Tu facis diadema nostrum gentibus
Inglorium. Haeccine reddis bene de te merenti, Potiphar?
Et iam quidem factis tuis dignum reciperes praemium,
Verum illius qui oppressus est, te examini servavero.
 Σωτῆρα κόσμου regis, etc. Genuque flexo, etc. ut supra.
Quid, rex Parho, quid potero respondere ad haec, qui noxius
Et morte dignus sum? Tua solius ex clementia,
Magnique Ioseph misericordia (mihi si qua est salus
Aut coniugi speranda adhuc) servabimur. Iusti nihil
 Praetendimus. Tantummodo imploramus misericordiam.
Adest Ioseph maximus ψονθομφανὴχ, qui si volet
Vobis suae salutis hostibus salutem conferat,
Tradam ipsius modo utrumque vestrum examini. Secedite.
Σωτῆρα κόσμου reg. etc. Genuque flexo, etc. ut supra.
 O sancta numina, hunc virum nobis propitium reddite.
Mi vir, dabunt nobis Dii ingenitam viro clementiam.

*

Vivat Parho rex maximus! Salve, mi Ioseph. Hos tuae
Salutis hostes, gloriaeque nostrae, quos volebam ego
Ut digni erant punire crucibus, sed quod in te maxime
 Peccaverint, examini tuo relinquo acerrimo, ut
Per te necentur ense, laqueo aut igne, iuxta arbitrium.
Miseresce, clementissime, miseresce, Ioseph, perditis.
Non nisi neci profecto sumus obnoxii atrocissime. At
Remitte nobis misericors scelus, quod in te admisimus,


 Quo tibi perennem gloriam paraveris. Nos quoque tibi
Perenniter devinxeris.  O rex tremende, denuo
Pro his te duobus obsecro. Memento quaeso quod mihi
Mitissime vitam meam cum his unicis donaveris.
Horum tibi si tanta cura sit, mi Ioseph, serva eos,
 Suamque vitam iugiter soli tibi acceptam ferant.
Recipe me, Ioseph, iam pudicam, quam impudicam passus es.
Recipe virum plus credulum verbis meis quam oportuit,
Semper tamen tibi faventem ex animo et imo pectore,
Recipito utrumque in gratiam, quod absque gratia tua
 Data vita mors amara sit.  Mihi vestra comploratio
Lacrimas quoque excutit. Resurgite, haud secus cordi meo
Posthac futuri quam fuistis antea, confidite.
Recipio utrumque per osculum sanctum in priorem gratiam.
Et ego, Parho, restituo te, Potiphar, honori pristino.
 Confide. Cuncta quae accidere abolebit hinc oblivio.
Sed est quod hac hora mihi promittier desidero.
Ago gratias tibi, Parho, magnoque Ioseph maximas.
At quid siet quod Potiphar regi aut Ioseph deneget?
Quam postulabit primitus, dabitis Ioseph filiam
 Vestram pudicam coniugem. Si copularier meo,
Princeps, volet generi infimo, absit ut negemus quippiam.
Tu posce, Ioseph.  Posco, Potiphar, mihi des filiam
Tuam Asenathen coniugem. Despondeo. Adducatur huc.
Heus, Thaltibi, adduc Potiphari gnatam Asenath. Vocavero.
 In luctu et in tremore se non compserit.  Solabitur,
Cum tibi secunda viderit. Nec vestium cultu Asenath
Nubet mihi, sed fide et honestis moribus. Novi indolem
Gnatae, quam ab incunabulis Deum timere ipse docui.
Sed eccam eam.  ------

*

------  Ut dixeras, praeco, parentes pristinam
 Tandem impetrarunt gratiam? Pol pristinam.
Ago gratias caeli Deo ter maximo. At
Quid me prodire volunt puellam in publicum?
Nihil hinc mali. Rex te vocari iussit, ut
Parentibus congaudeas. Pudor vetat
 Accedere. Nimium pudorem pellito.


Solatur hoc. Laetus pater fit obvius,
Princeps Ioseph sequitur, et rex maximus.
Te, gnata, Ioseph principum princeps petit
Iubente rege habere honestam coniugem.
 Delibera quid hoc super negotio respondeas;
Decet haud patrem invitam elocare filiam.
Responde verbum principi coram Parhone,
Proceribus et parentibus, qui id expetunt.
Quod regi et omnibus proceribus, quod patri et
 Matri placet, mihi placere aequissimum est.
 Spondes mihi te fore fidelem coniugem?
Spondeo.  Meique pudice amantem? Spondeo.
 Et liberos recte educantem? Spondeo.
 Et ego tibi iuxta omnia haec respondeo.
 Ita me iuvet caeli Deus ter maximus.
Meque ita iuvet caeli Deus ter maximus.
 Cape mutuae fidei atque amoris symbola.
Piissimum et longe omnium mortalium
Castissimum nacta es maritum filia,
 Cuius pudet me et paenitet probam indolem
Tentasse foedis operibus. Quid nunc? Sile.
Haud lacrimis commune gaudium decet
Confundere. Omnia tollet haec oblivio.
Congratulare nuptiis. Congratulor,
 Et gaudio mage quam dolore lacrimo.
Bene est. Eamus intro. Paria nuptiis
Sint gaudia et convivia.  Praecede, rex.
Sequere tua cum sponsa, Ioseph. Sequere me.
 Rex, te sequor. Sequere, socer socrusque, nos.
 Te sequimur omnes alacriter. Quae reliqua sunt,
Spectator, haud foris puta exhibenda, nam in
Penetralibus thalamisque cuncta regiae
Celebranda sunt. Quae nostra erant, exhibuimus.


*

Qui castitatem amatis ac veneramini,
 Suspicite Ioseph castitatis vindicem.
Qui lubricus es vel impudicis moribus,
Motus rebelles castitate supprime.
Quod praemium sit impudicitiae, vides:
Pudor, dolor, periclum, et exitium ultimum.
 At paululum etsi differantur interim,
Sunt multo honestiora castitatis praemia:
Honor, decus, laus, et perennis gloria.
Vos itaque qui castis favetis moribus,
Quia castitatem comicῶς probavimus,
 Si candidi estis, et placuimus, plaudite.


